秦
秦始皇
　　二十六年。始皇推终始五德之传，以为周得火德，秦代周德，从所不胜。方今水德之始，改年始，朝贺皆自十月朔。衣服旄旌节旗皆上黑。数以六为纪，符、法冠皆六尺，而舆六尺，六尺为步，乘六马。更名河曰德水，以为水德之始。刚毅戾深，事皆决于法，刻削毋仁恩和义，然后合五德之数。于是急法，久者不赦。
　　[索隐] 《封禅书》曰秦文公获黑龙，以为水瑞，秦始皇帝因自谓水德也。水主阴，阴刑杀，故急法刻削，以合五德之数。
《史记》卷六《秦始皇本纪》
　　始皇帝二十六年 (前二二一)。初，齐威、宣之时，邹衍论著终始五德之运；及始皇并天下，齐人奏之。始皇采用其说，以为周得火德，秦代周，从所不胜，为水德。始改年，朝贺皆自十月朔；衣服、旌旄、节旗皆尚黑；数以六为纪。
《资治通鉴》卷七《秦纪二》
　　二十八年。 ……齐人徐市等上书，言海中有三神山，名日蓬莱、方丈、瀛洲，仙人居之。请得斋戒与童男女求之。于是遣徐市发童男女数千人，入海求仙人。
　　[正义]《汉书·郊祀志》云：“此三神山者，其传在渤海中，去人不远，盖曾有至者，诸仙人及不死之药皆在焉。其物禽兽尽白，而黄金白银为宫阙。未至，望之如云；及至，三神山乃居水下；临之，患且至，风辄引船而去，终莫能至云。世主莫不甘心焉。”《括地志》云：“亶，在东海中，秦始皇使徐福将童男女入海求仙人，止在此洲，共数万家；至今洲上人有至会稽市易者。吴人《外国图》云，亶洲去琅邪万里。[同上]：方士徐市等人入海求神药，数岁不得，费多恐谴，乃诈曰：蓬莱药可得，然常为鲛鱼所苦，故不得至；愿请善射与俱，见则以连弩射之。
《史记》卷六《秦始皇本纪》
　　始皇帝二十八年 (前二一九)。初，燕人宋毋忌、羡门子高之徒称有仙道、形解销化之术，燕、齐迂怪之士皆争传习之。(注：《道经》月中仙人宋毋忌。《白泽图》云：火之精曰宋毋忌。盖其人火仙也。张曰：羡门子高，仙人，居竭石山上。服虔曰：形解，尸解也。)自齐威王、宣王、燕昭王皆信其言，使人入海求蓬莱，方丈、瀛洲，云此三神山在渤海中，去人不远。患且至，则风引船去。尝有至者，诸仙人及不死之药皆在焉。及始皇至海上，诸方士齐人徐市等争上书言之，请得斋戒与童女求之。于是遣徐市发童男女数千人入海求之。船交海中，皆以风为解，曰：“未能至，望见之焉。”
《资治通鉴》卷七《秦纪二》
　　(伍)被曰：“……又使徐福入海求神异物，还为伪辞曰：‘臣见海中大神言曰：“汝西皇之使耶?”臣答曰：“然。”“汝何求?”曰：“愿请延年益寿药。”神曰：“汝秦王之礼薄，得观而不得取。”即从臣东南至蓬莱山，见芝成宫阙，有使者铜色而龙形，光上照天，于是臣再拜问曰：“宜何资以献?”海神曰：“以令名男子若振女与百工之事，即得之矣。”'秦皇帝大说，遣振男女三千人，资之五谷种种百工而行。徐福得平原广泽，止王不来。于是百姓悲通相思，欲为乱者十家而六。……”
　　[正义]《括地志》云：“宣州在东海中，秦始皇遣徐福将童男女，遂止此州。其后复有数洲万家，其上人有至会稽市易者。”
《史记》卷一百十八《淮南衡山列传》
　　始皇之上泰山，中阪遇暴雨风，休于大树下，诸儒生既绌，不得与用于封事之礼，闻始皇遇风雨，则讥之。于是始皇遂东游海上，行礼祠名山大川及八神，求仙人羡门之属。
《史记》卷二十八《封禅书》
　　自齐威、宣之时，驺子 (衍)之徒论著终始五德之运，及秦帝而齐人奏之，故始皇采用之。而宋毋忌、正伯侨、充尚、羡门高最后皆燕人，为方仙道，形解销化，依于鬼神之事。驺衍以阴阳主运显于诸侯，而燕齐海上之方士传其术不能通，然则怪迂阿谀苟合之徒自此兴，不可胜数也。
　　自威、宣、燕昭使人入海求蓬莱、方丈、瀛洲。此三神山者，其传在渤海中，去人不远；患且至，则船风引而去。盖尝有至者，诸仙人及不死之药皆在焉。其物禽兽尽白，而黄金银为宫阙。未至，望之如云；及到，三神山反居水下。临之，风辄引去，终莫能至云。世主莫不甘心焉。
　　[索隐]案：乐产引《老子戒经》云“月中仙人宋毋忌”。《白泽图》云“火之精曰来毋忌”。盖其人火仙也。乐产案：司马相如云“正伯侨，古仙人”。顾氏案：裴秀《冀州记》云：“缑氏仙人庙者，昔有王乔，犍为武阳人，为柏人令，于此得仙，非王子乔也。”
　　[集解]如淳曰：“今其书有《主运》。五行相次转用事，随方面为服。”
　　[索隐]案：《主运》是《邹子书》篇名也。
《史记》卷二十八《封禅书》
　　及至秦始皇并天下，至海上，则方士言之不可胜数。始皇自以为至海上而恐不及矣，使人乃斋童男女入海求之。船交海中，皆以风为解，曰未能至，望见之焉。其明年，始皇复游海上，至琅邪，过恒山，从上党归。后三年，游碣石，考入海方士，从上郡归。后五年，始皇南至湘山，遂登会稽，并海上，冀遇海中三神山之奇药。不得，还至沙丘崩。
《史记》卷二十八《封禅书》
　　三十一年十二月，更名腊 “嘉平”。
　　[集解]《太原真人茅盈内纪》曰：“始皇三十一年九月庚子，盈曾祖父濛，乃于华山之中，乘云驾龙，白日升天。先是其邑谣歌曰‘神仙得者茅初成，驾龙上升入泰清，时下玄洲戏赤城，继世而往在我盈，帝若学之腊嘉平。'始皇闻谣歌而问其故，父老具对此仙人之歌谣，劝帝求长生之术。于是始皇欣然，乃有寻仙之志，因改腊曰嘉平。”
　　[索隐]《广雅》曰：“夏曰‘清祀'，殷曰‘嘉平'，周曰‘大蜡'，亦曰 腊'，秦更曰‘嘉平'。”盖应歌谣之词而改从殷号也。道书茅濛字初成，今此云“茅濛初成”者为神仙之道，其意失也。盖由裴氏所引不明，或后人增益“濛”字，遂令七言之词有衍尔。
《史记》卷六《秦始皇本纪》
　　三十二年始皇之碣石，使燕人卢生求羡门、高誓。刻碣石门。 ……因使韩终、侯公、石生求仙人不死之药。始皇巡北边，从上郡入。燕人卢生使入海还，以鬼神事，因奏录图书，曰“亡秦者胡也”。始皇乃使将军蒙恬发兵三十万人北击胡，略取河南地。
　　[集解]韦昭曰：“(羡门)古仙人。”
　　[正义] (高誓)亦古仙人。
《史记》卷六《秦始皇本纪》
　　三十五年。卢生说始皇曰： “臣等求芝奇药仙者常弗遇，类物有害之者。方中，入主时为微行以避恶鬼，真人至。入水不濡，入火不热，陵云气，与天地久长。今上治天下，未能恬倓。愿上所居宫毋令人知，然后不死之药殆可得也。”是于始皇曰：“吾慕真人，自谓‘真人'，不称‘朕'。”乃令咸阳之旁二百里内宫观二百七十复道甬道相连，帷帐钟鼓美人充之，各案署不移徙。行所幸，有言其处者，罪死。……侯生、卢生相与谋曰：“始皇为人，……贪于权势至如此，未可为求仙药。”于是乃亡去。始皇闻亡，乃大怒曰：“吾前收天下书不中用者尽去之。悉召文学方术士甚众，欲以兴太平，方士欲炼以求奇药。今闻韩众去不报，徐市等费以巨万计，终不得药，徒奸利相告日闻。卢生等吾尊赐之甚厚，今乃诽谤我，以重吾不德也。诸生在咸阳者，吾使人廉问，或为訞言以乱黔首。”于是使御史悉案间诸生，诸生传相告引，乃自除犯禁者四百六十余人，皆阬之咸阳，使天下知之，以惩后。
《史记》卷六《秦始皇本纪》
　　三十六年，荧惑守心。有坠星下东郡，至地为石，黔首或刻其石曰； “始皇帝死而地分”。始皇闻之，遣御史逐问，莫服，尽取石旁居人诛之，因燔销其石。始皇不乐，使博士为《仙真人诗》，及行所游天下，传令乐人歌弦之。
《史记》卷六《秦始皇本纪》
……而乐氏之族有乐瑕公、乐成公，赵且为秦所灭，亡之齐高密，乐臣公善修黄帝、老子之言，显闻于齐，称贤师。
　　太史公曰： ……乐臣公学黄帝、老子，其本师号曰河上丈人，不知其所出。河上丈人教安期生，安期生教毛翕公，毛翕公教乐瑕公，乐瑕公教乐臣公，乐臣公教盖公，盖公教于齐高密、胶西，为曹相国师。
《史记》卷八十《乐毅列传》
秦二世
　　秦二世元年秋， ……诸父老皆曰：“乎生所闻刘季诸珍怪，当贵，且卜筮之，莫如刘季最吉。”于是刘季数让。众莫敢为，乃立季为沛公。祠黄帝，祭蚩尤于沛庭，而衅鼓旗，帜皆赤。由所杀蛇白帝子，杀者赤帝子，故上赤。
《史记》卷八《高祖本纪》
　　二世皇帝二年 (前二零八)。梁闻陈王定死，召诸别将会薛计事，沛公亦往焉。居巢人范增，年七十，素居家，好奇计，往说项梁曰；“陈胜败，固当。夫秦灭六国，楚最无罪。自怀王入秦不反，楚人怜之至今。故楚南公曰：‘楚虽三户，亡秦必楚。'[注：服虔曰：南公，南方之老人。虞喜《志林》曰：南公者，道士，识废兴之数，知亡秦者必楚。《汉书艺文志》：《南公》十三篇，六国时人，在阴阳家流，]今陈胜首事，不立楚后而自立，其势不长。今君起江东，楚蜂起之将皆争附君者，以君世世楚将，为能复立楚之后也。”
《资治通鉴》卷八《秦纪三》
前　汉
高　祖
　　留侯 (张良)乃称曰：“家世相韩，及韩灭，不爱万金之资，为韩报仇疆秦，天下振动。今以三寸舌为帝者师，封万户，位列侯，此布衣之极，于良足矣。愿弃人间事，欲从赤松子游耳。”乃学辟谷，导引轻身。
《史记》卷五十五《留侯世家》
　　高帝五年 (前二零二)，张良素多病，从上入关，即道引，不食谷，[注：孟康曰：道，读曰导；服辟谷药而静居行气。]杜门未出，曰：“家世相韩；及韩灭，不爱万金之资，为韩报仇疆秦，天下振动。今以三寸舌为帝者师，封万户侯，此布衣之极，于良足矣。愿弃人间事，欲从赤松子游耳。”
　　注：师古曰：赤松子，仙人号也，神农时为雨师，服水玉，教神农，能入火自烧。至昆山上，常止西王母石室，随风雨上下。炎帝少女追之，亦得仙俱去。
《资治通鉴》卷十一《汉纪三》
　　始陈平曰： “我多阴谋，是道家之所禁。吾世即废，亦已矣，终不能复起，以吾多阴祸也。”
　　太史公曰：陈丞相平少时本好黄帝、老子之术。
《史记》卷五十六《陈丞相世家》
　　陈平，阳户武牖乡人也。少时家贫，好读书，治黄帝，老子之术。
《汉书》卷四十《张陈王周传》
　　田叔者，赵陉城人也。其先，齐田氏苗裔也。叔喜剑，学黄老术于乐巨公所。
　　[索隐] (乐巨公)本燕人，乐毅之后。
《史记》卷一百四《田叔列传》
　　《宓戏杂子道》二十篇。
　　《上圣杂子道》二十六卷。
　　《道要杂子》十八卷。
　　《黄帝杂子步引》十二卷。
　　《黄帝歧伯按摩》十卷。
　　《黄帝杂子芝菌》十八卷。
　　《黄帝杂子十九家方》二十一卷。
　　《泰壹杂子十五家方》二十二卷。
　　《神农杂子技道》二十三卷。
　　《泰壹杂子黄冶》三十一卷。
　　右神仙十家，二百五卷。
　　神仙者，所以保性命之真，而游求于外者也。聊以荡意平心，同死生之域，而无怵惕于胸中。然而或者专以为务，则诞欺怪迂之文弥以益多，非圣王之所以教也。孔子曰： “索隐行怪，后世有述焉，吾不为之矣。”
《汉书》卷三十《艺文志》
惠帝、文帝、景帝
　　(曹)参之相齐，……闻胶西有盖公，善治黄老言，使人厚币请之。既见盖公，盖公为言治道贵清净而民自定，推此类具言之。参于是避正堂，合盖公焉。其治要用黄老术，故相齐九年，齐国安集，大称贤相。
　　惠帝二年，肖何卒。参闻之，告合人趣治行， “吾将入相”。居无何，使者果召参。参去，属其后相曰：“以齐狱市为寄，慎勿扰也。”后相曰：“治无大于此者乎了”参曰：“不然，夫狱市者，所以并容也，令君扰之，奸人安所容也了吾是以先之。”
　　[集解]《汉书音义》曰：“……秦人极刑而天下畔，孝武竣法而狱繁，此其效也。《老子》曰‘我无为而民自化，我好静而民自正'。参欲以道化其本，不欲扰其末。”
《史记》卷五十四《曹相国世家》
　　参为汉相国，出入三年。卒，谥懿侯。子窋代侯。百姓歌之曰： “肖何为法，顜若画一；曹参代之，守而勿失。载其清净，民以宁一。”
　　太史公曰： “……参为汶相国，清静极言合道，然百姓离秦之酷后，参与休息无为，故天下俱称其美矣。
《史记》卷五十四《曹相国世家》
　　其明年， (文帝前十五年)，赵人新垣乎以望气见上，言“长安东北有神气，成五采，若人冠统焉。或曰东北神明之合，西方神明之墓也。天瑞下，宜立祠上帝，以合符应。”于是作渭阳五帝庙，同宇，帝一殿，面各五门，各如其帝色。
《史记》卷二十八《封禅书》
　　其明年， (文帝前十六年)，新垣平使人持玉杯，上书阙下献之。平言上曰；“阙下有宝玉气来者。”已视之，果有献玉杯者，刻曰：“人主延寿”。平又言“臣侯日再中。”居顷之，日却复中。于是始更以十七年为元年，令天下大餔。
　　平言曰： “周鼎亡在泗水中，今河溢通泗，臣望东北汾阴直有金宝气，意周鼎其出乎?兆见不迎则不至。”于是上使使治庙汾阴南，临河欲祠，出周鼎。人有上书告新垣平所言神气事皆诈也。下平吏治，诛夷新垣平。自是之后，文帝怠于改正朔服色神明之事，而渭阳、长门五帝使祠官领，以时致礼，不往焉。
《史记》卷二十八《封禅书》
　　司马季主者，楚人也。卜于长安东市。
　　褚先生曰： ……夫司马季主者，楚贤大夫，游学长安，通《易经》，术黄帝、老子，博闻远见。
《史记》卷一百二十七《日者列传》
　　郑当时者，字庄，陈人也。 ……孝景时，为太子舍人。……庄好黄老之言，其慕长者如恐不见。年少官薄，然其游知交皆其大父行，天下有名之士也。
《史记》卷一百二十《汲郑列传》
　　(司马)喜生谈，谈为太史公。太史公学天官于唐都，受《易》于杨何，习道论于黄子。
　　[集解]徐广曰：“《儒林传》曰，黄生好老黄之术。”
《史记》卷一百三十《太史公自序》
　　太史公仕于建元、元封之间，愍学者之不达其意而师悖，乃论六家之要指曰： ……道家无为，又曰无不为，其实易行，其辞难知。其术以虚无为本，以因循为用。无成孰，无常形，故能究万物之情。不为物先，不为物后，故能为万物主。有法无法，因时为业；有度无度，因物与合。故曰“圣人不朽，时变是守”。虚者道之常也，因者君之纲也。群臣并至，使各自明也。其实中其声者谓之端，实不中其声者谓之竅。寂言不听，奸乃不生，贤不肖自分，白黑乃形。在所欲用耳，何事不成。乃合大道，混混冥冥。光耀天下，复反无名。凡人所生者神也，所讬者形也。神大用则竭，形大劳则敞，形神离则死。死者不可复生，离者不可复反，故圣人重之。由是观之，神者生之本也，形者生之具也。不先定其神[形]，而曰“我有以治天下”，何由哉?
《史记》卷一百三十《太史公自序》
武　帝
　　元年，汉兴已六十余岁矣，天下又安，荐绅之属皆望天子封禅改正度也。而上乡儒术，招贤良，赵绾、王臧等以文学为公卿，欲议古立明堂城南，以朝诸侯。草巡狩封禅改历服色事未就。会窦太后治黄老言，不好儒术，使人微得赵绾等奸利事，召案绾、臧，绾、臧自杀，诸所兴为者皆废。
《史记》卷十二《孝武本纪》
　　窦太后好黄帝、老子言，帝及太子诸窦不得不读《黄帝》、《老子》，尊其术。
《史记》卷四十九《外戚世家》
　　窦太后好《老子》书，召辕回生问《老子》书。固曰： “此是家人言耳。”太后怒曰：“安得司空城旦书乎？”乃使固入圈刺豕。
　　[索隐]此家人言耳。服虔云：“如家人言也。”案：《老子道德篇》近而观之，理国理身而已，故言此家人之言也。
《史记》卷一百二十一《儒林列传》
　　乃至孝景，不任儒者，而窦太后又好黄老之术，故诸博士具官待问，未有进者。
《史记》卷一百二十一《儒林列传》
　　乃窦太后崩，武安侯田蚡为丞相，绌黄老、刑名百家之言，延文学儒者数百人，而公孙弘以《春秋》白衣为天子三公，封以平津侯。天下之学士靡然乡风矣。
《史记》卷一百二十一《儒林列传》
　　(窦)太后好黄老之言，而魏其、武安、赵绾、王臧等务隆推儒术，贬道家言，是以窦太后滋不说魏其等。及建元二年(前一三九)御史大夫赵绾请无奏事东宫。窦太后大怒，乃罢逐赵绾、王臧等，而免丞相、太尉，……
《史记》卷一百七《魏其武安侯列传》
　　元光二年 (前一三三)。是时而李少君亦以祠灶、谷道、却老方见上，上尊之。少君者，故深泽侯入以主方。匿其年及所生长，常自谓七十，能使物，却老。其游以方偏诸侯。无妻子。人闻其能使物及不死，更馈遗之，常余金钱帛衣食。人皆以为不治产业而饶给，又不知其何所人，愈信，争事之。少君资好方，善为巧发奇中。尝从武安侯(田蚡)饮，坐中有年九十余老人，少君乃言与其大父游射处，老人为儿时从其大父行，识其处，一坐尽惊。少君见上，上有故铜器，问少君。少君曰：“此器齐桓公十年陈于柏寝。”已而案其刻，果齐桓公器，一官尽骇，以少君为神，数百岁人也。
　　少君言于上曰： “祠灶则致物，致物而丹砂可化为黄金，黄金成以为饮食器则益寿，益寿而海中蓬莱仙者可见，见之以封禅则不死，黄帝是也。臣尝游海上，见安期生，食巨枣，大如瓜。安期生仙者，通蓬莱中，合则见人，不合则隐。”于是天子始亲祠灶，而遣方士入海求蓬莱安期生之属，而事化丹砂诸药齐为黄金矣。居久之，李少君病死。天子以为化去不死也，而使黄锤史宽舒受其方。求蓬莱安期生莫能得，而海上燕齐怪迂之方士多相效，更言神事矣。
《史记》卷十二《孝武本纪》
　　元光二年 (前一三三)。毫人薄诱忌奏祠泰一方，曰：“天神贵者泰一，泰一佐曰五帝。古者天子以春秋祭泰一东南郊，用太牢具，七日，为坛开八通之鬼道。”于是天子令太祝立其祠长安东南郊，常奉祠如忌方。其后人有上书，言“古者天子三年一用太牢具祠神三一；天一，地一，泰一”。天子许之，令太祝领祠之忌泰一坛上，如其方。
《史记》卷十二《孝武本纪》
　　元狩四年 (前一一九)。其明年，齐人少翁以鬼神方见上。上有所幸王夫人，夫人卒，少翁以方术盖夜致王夫人及灶鬼之貌云，天子自帷中望见焉。于是乃拜少翁为文成将军，赏赐甚多，以客礼礼之。文成言曰：“上即欲与神通，宫室被服不象神，神物不至”。乃作画云气车，及各以胜日驾车辟恶鬼。又作甘泉宫，中为台室，画天、地太一诸神，而置祭具以致天神。居岁余，其方益衰，神不至。乃为帛书以饭牛，详弗知也，言此牛腹中有奇。杀而视之，得书，书言甚怪，天子疑之。有识其手书，问之人，果为[伪]书。于是诛文成将军而隐之。
《史记》卷十二《孝武本纪》
　　元鼎二年 (前一一五)。春，起柏梁台。作承露盘，高二十丈，大七围，以铜为之；上有仙人掌，以承露，和玉屑饮之，云可以长生。宫室之修，自此日盛。
《资治通鉴》卷二十《汉纪十二》
　　其春，乐成侯上书言栾大。栾大、胶东宫人，故尝与文成将军同师，已而为胶东王尚方。而乐成侯姊为康王后，毋子，康王死，他姬子立为王。而康后有淫行，与王不相中 (得)，相危以法。康后闻文成已死，而欲自媚于上，乃遣栾大因乐成侯求见言方。天子既诛文成，后悔恨其早死，惜其方不尽，及见栾大，大悦。大为人长美，言多方略，而敢为大言，处之不疑。大言曰：“臣尝往来海中，见安期、羡门之属。顾以为臣贱，不信臣。又以为康王诸侯耳，不足予方。臣数言康王，康王又不用臣。臣之师曰：‘黄金可成，而河决可塞，不死之药可得，仙人可致也。'臣恐效文成，则方土皆掩口，恶敢言方哉!”上曰：“文成食马肝死耳，子诚能修其方，我何爱乎!”大曰：“臣师非有求人，人者求之，陛下必欲致之，则贵其使者，令有亲属，以客礼待之，勿卑，使各佩其信印，乃可使通言于神人。神人尚肯邪不邪。致尊其使，然后可致也。”于是上使先验小方，斗旗，旗自相触击。是时上方忧河决，而黄金不就，乃拜大为五利将军。居月余，得四金印，佩天士将军、地士将军、大通将军、天道将军印。制诏御史：“昔禹疏九江，决四渎。间者河溢皋陆，隄繇不息。朕临天下二十有八年，天若遗朕士而大通焉。《乾》称‘蜚龙’，‘鸿渐于般’，意庶几与焉。其以二千户封地士将军大为乐通侯。”赐列侯甲第，僮千人。乘舆斥车马惟帐器物以充其家。又以卫长公主妻之，赍金万斤，更名其邑曰当利公主。天子亲如五利之第。使者存间所给，连属于道。自大主将相以下，皆置酒其家，献遗之。于是天子又刻玉印曰“天道将军”，使使衣羽衣，立白茅上，五利将军亦衣羽衣，立白茅上受印，以示弗臣也。而佩“天道”者，且为天子道天神也。于是五利常夜祠其家，欲以下神。神未至而百鬼集矣，然颇能使之。其后治装行，东入海，求其师云。大见数月，佩六印，贵振天下，而海上燕齐之间，莫不扼腕而自言有禁方，能神仙矣。
《史记》卷十二《孝武本纪》
　　……五利将军使不敢入海，之泰山祠。上使人微随验，实无所见。五利妄言见其师，其方尽，多不雠。上乃诛五利。
《史记》卷十二《孝武本纪》
　　元鼎四年 (前一一三)。六月，汾阴巫锦得大鼎于魏脽后土营旁，河东太守以闻。天子使验问，巫得鼎无奸诈，乃以礼祠，迎鼎至甘泉，从上行，荐之宗庙及上帝，藏于甘泉宫；群臣皆上寿贺。
《资治通鉴》卷二十《汉纪十二》
　　元鼎四年 (前一一三)。上行幸雍，且郊，或曰；“五帝，泰一之佐也。宜立泰一，而上亲郊。”上疑未定。齐人公孙卿曰：“今年得宝鼎，其冬辛已朔旦冬至，与黄帝时等。”卿有札书曰：“黄帝得宝鼎，是岁已酉朔旦冬至，凡三百八十年，黄帝仙登于天。”因嬖人奏之，上大悦，召问，卿对曰：“受此书申公，申公曰：‘汉兴复当黄帝之时，汉之圣者在高祖之孙且曾孙也。宝鼎出而与神通，黄帝接万灵明庭，明庭者甘泉也。黄帝采首山铜，铸鼎于荆山下，鼎既成，有龙垂胡髯下迎黄帝，黄帝上骑龙，与群臣后宫七十余人俱登天。'”于是天子曰：“嗟乎! 诚得如黄帝，吾视去妻子如脱屣耳!”拜卿为郎，使东侯神于太室。
《资治通鉴》卷二十《汉纪十二》
　　入海求蓬莱者，言蓬莱不远，而不能至者，殆不见其气。上乃遣望气佑侯其气云。
《史记》卷十二《孝武本纪》
　　元鼎五年(前一一二)。上遂郊雍，至陇西，西登空桐，幸甘泉。令祠官宽舒等具泰一祠坛，坛放薄忌泰一坛，坛三垓。五市坛环居其下，各如其方，黄帝西南，除八通鬼道。……十一月辛已朔旦冬至，昧爽，天子始郊拜泰一。
《史记》卷十二《孝武本纪》
　　自得宝鼎，上与公卿诸生议封禅。封禅用希旷绝，莫知其仪礼，而群儒采封禅《尚书》、《周官》、《王制》之望祀射牛事。齐人丁公年九十余，曰： “封者，合不死之名也。秦皇帝不得上封。陛下必欲上，稍上即无风雨，遂上封矣。”上于是乃令诸儒习射牛，草封禅仪。数年，至且行。天子既闻公孙卿及方士之言，黄帝以上封禅，皆致怪物与神通，欲放黄帝以尝接神仙人蓬莱士，高世比德于九皇，而颇采儒术以文之。群儒既以不能辩明封禅事，又牵拘于《诗书》古文而不敢骋。上为封祠器示群儒，群儒或曰“不与古同”，徐偃又曰“太常诸生行礼不如鲁善”，周霸属图封事，于是上绌偃、霸，尽罢诸儒弗用。
《史记》卷十二《孝武本纪》
　　其冬，公孙卿侯神河南，见仙人迹缑氏城上，有物若雉，往来城上。天子亲幸缑氏城视迹。问卿：“得毋效文成、五利乎?”卿曰：“仙者非有求人主，人主求之。其道非少宽假，神不来。言神事，事如迂诞，积以岁乃可致。”于是郡国各除道，缮治宫观名山神祠所，以望幸矣。
《史记》卷十二《孝武本纪》
　　其春，公孙卿言见神人东莱山，若云 “欲见天子”。天子于是幸缑氏城，拜卿为中大夫。遂至东莱，宿留之数日，无所见，见大人迹云。复遣方士求神怪采芝药以千数。
《史记》卷二十八《封禅书》
　　上遂东巡海上，行礼祠八神。齐人之上疏言神怪奇方者以万数，然无验者。乃益发船。令言海中神山者数千人求蓬莱神人。公孙卿持节常先行侯名山，至东莱，言夜见一人，长数丈，就之则不见，见其迹甚大，类禽兽云。群臣有言见一老父牵狗，言 “吾欲见巨公”、已忽不见。上既见大迹，未信，及群臣有言老父则大以为仙人也。宿留海上，与方土传丰及间使求仙人以千数。……天子既已封禅泰山，无风雨灾，而方土更言蓬莱诸神山若将可得，于是上欣然庶几遇之，乃复东至海上望，冀遇蓬莱焉。
《史记》卷十二《孝武本纪》
　　公孙卿曰； “仙人可见，而上往常遽，以故不见。今陛下可为观，如缑氏城，置脯枣，神人宜可致。且神人好楼居乙”于是上令长安则作蜚廉、桂观，甘泉则作益延寿观，使卿持节设具而侯神人。乃作通天台，置祠具其下，将招来神仙之属。
《史记》卷十二《孝武本纪》
　　夏，旱。公孙卿曰： “黄帝时封则天旱，乾封三年。”上乃下诏曰：“天旱，意乾封乎?其令天下尊祠灵星焉。”
　　其后二岁，十一月甲子朔旦冬至，推历者以本统。天子亲至泰山，以十一月甲子朔旦冬至日祠上帝明堂，每修封禅。 ……东至海上，考入海及方士求神者，莫验，然益遣，冀遇之。
《史记》卷十二《孝武本记》
　　上还，以柏梁灾故，朝受计甘泉。公孙卿曰： “黄帝就青灵台，十二日烧，黄帝乃治明庭。明庭，甘泉也。”方士多言古帝王有都甘泉者。其后天子又朝诸侯甘泉，甘泉作诸侯邸。勇之乃曰：“越俗有火灾，复起屋必以大，用胜服之。”于是作建章宫，度为千门万户。……其北治大池，渐台高二十余丈，名曰泰液池，中有蓬莱、方丈、瀛洲、壶梁，象海中神山龟鱼之属。……乃立神明台，井干楼，度五十余丈，辇道相属焉。
《史记》卷十二《孝武本记》
　　其明年，东巡海上，考神仙之属，未有验者。方士有言 “黄帝时为五城十二楼，以侯神人子执期，命日迎年”。上许之如方，名曰明年。上亲礼祠上帝，衣上黄焉。
《史记》卷十二《孝武本记》
　　夏、遂还泰山，修五年之礼如前，而加禅祠石闾。石闾者，在泰山下址南方，方士多言此仙人之间也，故上亲禅焉。
《史记》卷十二《孝武本纪》
　　今天子所兴祠，泰一，后土，三年亲郊祠，建汉家封禅，五年一修封。薄忌泰一及三二、冥羊、马行、赤星，五，宽舒之祠官以岁时致礼。凡六祠，皆太祝领之。至如八神诸神，明年、凡山他名祠，行过则祀，去则已。方士所兴祠，各自主，其人终则已，祠官弗主。他祠皆如其故。今上封禅，其后十二岁而还，偏于五岳、四瀆矣。而方士之候祠神人，入海求蓬莱，终无有验。而公孙卿之候神者，犹以大人迹为解，无其效。天子益怠厌方土之怪迂语矣，然终羁縻弗绝，冀遇其真。自此之后，方土言祠神者弥众，然其效可睹矣。
《史记》卷十二《孝武本记》
　　天汉三年 (前九八)。三月，上行幸泰山，修封，祀明堂，因受计。还，祠常山，瘗玄玉。方士之候祠神人、入海求蓬莱者终无有验，而公孙卿犹以大人迹为解，天子益怠厌方士之怪迂语矣；然犹羁縻不绝，冀遇其真。 自此之后，方士言神祠者弥众，然其效可睹矣。
《资治通鉴》卷二十二《汉纪十四》
　　征和四年 (前八九)。春，正月，上行幸东莱，临大海，欲浮海求神山，群臣谏，上弗听；而大风晦冥，海水沸涌。上留十余日，不得御楼船，乃还。
　　三月，上耕于钜定。还，幸泰山，修封。庚寅、祀于明堂。癸已，禅石闾，见群臣，上乃言曰： “朕即位以来，所为狂悖，使天下愁苦，不可追悔。自今事有伤害百姓，糜费天下者，悉罢之!”田千秋曰：“方士言神仙者甚众，而无显功，臣请皆罢斥遣之!”上曰：“大鸿胪言是也。”于是悉罢诸方士侯神人者。是后上每对群臣自叹：“向时愚惑，为方士所欺。天下岂有仙人，尽妖妄耳!节食服药，差可少病而已。”
《资治通鉴》卷二十二《汉纪十四》
　　济南人公玉带上黄帝时明堂图。 ……于是上令奉高作明堂汶上，如带图。
　　……公玉带曰：“黄帝时虽封泰山，然风后，封巨、岐伯令黄帝封东泰山，禅凡山，合符，然后不死焉。”天子既令设祠具，至东泰山，[东]泰山卑小，不称其声，乃令祠官礼之，而不封禅焉。其后令带奉祠候神物。
《史记》卷二十八《封禅书》
　　初，齐王田荣怨项羽，谋举兵畔之，劫齐土，不与者死。齐处土东郭先生、梁石君在劫中，强从。及田荣败，二人丑之，相与入深山隐居。容谓 (蒯)通曰：“先生之于曹相国，拾遗举过，显贤进能，齐国莫若先生者。先生知梁石君、东郭先生世俗所不及，何不进之于相国乎?”……乃见相国(曹参)……曰：“……彼东郭先生、梁石君，齐之俊士也，隐居不嫁，未尝卑节下意以求仕也。愿足下使人礼之。”曹相国曰：“敬受命。”皆以为上宾。
《汉书》卷四十五《蒯伍江息夫传》
　　武帝时，大将军卫青者，卫后兄也，封为长平候。从军击匈奴，至余吾水上而还，斩首捕虏，有功来归，诏赐金千斤。将军出宫门，齐人东郭先生以方士待诏公车，当道遮卫将军车，拜谒曰： “愿白事。”将军止车前，东郭先生旁车言曰：“王夫人新得幸于上，家贫。今将军得金千斤，诚以其半赐王夫人之亲，人主闻之必喜。此所谓奇策便计也。”卫将军谢之曰：“先生幸告之以便计，请奉教。”于是卫将军乃以五百金为王夫人之亲寿。王夫人以闻武帝，帝曰：“大将军不知为此。”问之安所受计策，对曰：“受之待诏者东郭先生。”诏召东郭先生，拜以为郡都尉。
《史记》卷一百二十六《滑稽列传》
　　衡山王闻淮南王作为畔逆具，亦心结宾客以应之，恐为所并。元光六年入朝，谒者卫庆有方术，欲上书事天子，王怒，故劾庆死罪，强榜服之。
《汉书》卷四十四《淮南衡山济北王传》
　　王生者，善为黄老言，处士。尝召居廷中，公卿尽会立，王生老人，曰 “吾袜解”，雇谓释之：“为我结袜!”释之跪而结之。既已，人或让王生：“独奈何廷辱张廷尉如此?”王生曰：“吾老且贱，自度终亡益于张廷尉。廷尉方天下名臣，吾故聊使结袜，欲以重之。”诸公闻之，贤王生而重释之。
《汉书》卷五十《张冯汲郑传》
　　塞侯直不疑者，南阳人也。为郎，事文帝。 ……吴楚反时，不疑以二千石将兵击之。景帝后元年，拜为御史大夫。天子修吴楚时功，乃封不疑为塞侯。武帝建元年中，与丞相绾俱以过免。不疑学《老子》言。其所临，为官如故，唯恐人知其为吏迹也。不好立名称，称为长者。
《史记》卷一百三《万石张叔列传》
　　邓公，成固人也，多奇计。建元中，上招贤良，公卿言邓公，时邓公免，起家为九卿。一年，复谢病免归。其子章以修黄老言显诸公间。
《史记》卷一百一《袁盎晁错列传》
　　(汲)黯学黄老言，治官民，好清静，择丞史任之，责大指而巳，不细苛。黯多病，卧阁内不出。岁余，东海大治，称之。上闻，召为主爵都尉，列于九卿。治务在无为而已，引大体，不拘文法。……上方乡儒术，尊公孙弘，及事益多，吏民巧。上分别文法，汤等数奏决谳以幸。而黯常毁儒，面触弘等徒怀诈饰智以阿人主取容，而刀笔之吏专深文巧诋，陷人于罔，以自为功。
《汉书》卷五十《张冯汲郑传》
　　淮南王安为人好读书鼓琴，不喜弋猎狗马驰骋，亦欲以行阴德拊循百姓，流誉天下。时时怨望厉王死，时欲畔逆，未有因也。 ……王心以为上无太子，天下有变，诸侯并争，愈益治器械攻战具，积金钱赂遗郡国诸侯游土奇材。诸辩土为方略者，妄作妖言，谄谀王，王喜，多赐金钱，而谋反滋甚。
　　[索隐]《淮南要略》云安养土数千，高才者八人，苏非、李尚、左吴、陈由、伍被、毛周、雷被、晋昌，号曰“八公”也。
《史记》卷一百十八《淮南衡山列传》
　　元狩元年 (前一二二)。淮南王安与宾客左吴等日夜为反谋，按舆地图，部署兵所从入。……会廷尉逮捕淮南太子，淮南王闻之，与太子谋，召相、二千石，欲杀而发兵。召相，相至，内史、中尉皆不至。王念，独杀相，无益也，即罢相。王犹豫，计未决。太子即自刭，不殊。伍被自诣吏，告与淮南王谋反迹如此。吏因捕太子、王后，围王宫，尽求捕王所与谋反宾客在国中者，索得反具，以上。下公卿治其党与，使宗正以符节治王。未至，淮南王安自刭。杀王后茶、太子迁，诸所与谋反者皆族。
《资治通鉴》卷十九《汉纪十一》
　　淮南王安 ……招致客宾方术之士数千人，作为《内书》二十一篇，《外书》甚众，又有《中篇》八卷，言神仙黄白之术，亦二十余万言。时武帝方好艺文，以安属为诸父，辩博善为文辞，甚尊重之。每为报书及赐，常召司马相如等视草乃遣。初，安入朝，献所作《内篇》，新出，上爱秘之。使为《离骚传》，旦受诏，日食时上。又献《颂德》及《长安都国颂》。每宴见，谈说得失及方技赋颂，昏莫然后罢。
《汉书》卷四十四《淮南衡山济北王传》
　　伍被，楚人也。或言其先伍子胥后也。被以材能称，为淮南中郎。是时淮南王安好术学，折节下土，招致英俊以百数，被为冠首。
《汉书》卷四十五《蒯伍江息夫传》
　　杨王孙者，孝武时人也。学黄老之术，家业千金，厚自奉养生，亡所不致。
《汉书》卷六十七《杨胡朱梅云传》
宣　帝
　　神爵元年 (前大一)。春，正月，上始行幸甘泉，郊泰畸；三月，行幸河东，祠后土。上颇修武帝故事，谨斋祀之礼，以方士言增置神祠；闻益州有金马、碧鸡之神，可醮祭而致，于是遣谏大夫蜀郡王褒使持节而求之。
《资治通鉴》卷二十六《汉纪十八》
　　京兆尹张敞亦上疏谏曰： “愿明主时忘车马之好，斥远方士之虚语，游心帝王之术，太平庶几可兴也。”上由是悉罢尚方待诏。
《资治通鉴》卷二十六《汉纪十八》
　　王褒字子渊，蜀人也。宣帝时修武帝故事，讲论六艺群书，博尽奇异之好， ……褒既为刺史作颂，又作其传，益州刺史因奏褒有轶材。上乃征褒。既至，诏褒为圣主得贤臣颂其意。褒对曰“……是以圣王不偏窥望而视已明，不单顷耳而听已聪；恩从祥风翱，德与和气游，太平之责塞，优游之望得；遵游自然之势，恬淡无为之场，休征自至，寿考无疆，雍容垂拱，永永万年，何必偃印诎信若彭祖，呴嘘呼吸如侨、松，眇然绝俗离世哉!《诗》云：“济济多士，文王以宁，”盖信乎其以宇也!是时，上颇好神仙，故褒对及之。……后方士言益州有金马碧鸡之宝，可祭祀致也，宣帝使褒往祀焉。褒于道病死，上闵惜之。
《汉书》卷六十四下《严朱吾丘主父徐严终王贾传》
　　宣帝即位， ……时，南郡获白虎，献其皮牙爪，上立为祠。又以方士言，为随侯、剑宝、玉宝壁、周康宝鼎立四祠于未央宫中。
《汉书》卷二十五下《郊祀志》
　　大夫刘更生献淮南枕中洪宝苑秘之方，令尚方铸作。事不验，更生坐论。京兆严张敞上书谏曰： “愿明主时忘车马之好，斥远方士之虚语。游心帝王之术，太平庶几可兴也。”后尚方待诏皆罢。
《汉书》卷二十五下《郊祀志》
　　(刘)辟疆字少卿，亦好读《诗》，能属文。武帝时，以宗室子随二千石论议，冠诸宗室。清静少欲，常以书自娱，不肯仕。
《汉书》卷三十六《楚元王传》
　　(刘)德字路叔(少)，修黄老术，有智略。少时数言事，召见甘泉宫，武帝谓之“千里驹”。……德常持《老子》知足之计。妻死，大将军光欲以女妻之，德不敢取，畏盛满也。……德宽厚，好施生，每行京兆尹事，多所平反罪人。家产过百万，则以振昆弟宾客食饮，曰：“富，民之怨也。”
《汉书》卷三十六《楚元王传》
　　(刘)向宇子政，本名更生。、年十二，以父德任为辇郎。既冠，以行修饬擢为谏大夫。……上(宣帝)复兴神仙方术之事，而淮南有《枕中鸿宝苑秘书》。书言神仙使鬼物为金之术，及邹衍重道延命方，世人莫见，而更生父德，[注：刘奉世曰：“按德待诏丞相府，年三十余，始元二年事也。淮南事，元朔六年，是时德甫数岁，传误纪。是年德父辟疆为光禄大夫。”]武帝时治淮南狱得其书。更生幼而读诵，以为奇，献之，言黄金可成。上令典尚方铸作事，费甚多，方不验。上乃下更生吏，吏劾更生铸伪黄金，系当死。更生兄阳城侯安民上书，入国户半，赎更生罪。上亦奇其材，得逾冬减死论。
　　成帝即位，显等伏辜，更生乃复进用，更名向。 ……时数有大异，向以为外戚贵盛，凤兄弟用事之咎。而上方精于《诗书》，观古文，诏向领校中《五经》秘书。向见《尚书。洪范》，箕子为武王陈五行阴阳休咎之应。向乃集合上古以来历春秋六国至秦汉符瑞灾异之记，推迹行事，连传祸福，著其占验，比类相从，各有条目，凡十一篇，号曰《洪范五行传论》，奏之。……
　　向为人简易无威仪，廉靖乐道，不交接世俗，专积思于经术，昼诵书传，夜观星宿，或不寐达旦。元延中，星孛东井，蜀郡岷山崩雍江。向恶此异，语在《五行志》。怀不能已，复上奏，其辞曰： “……今日食龙屡，星孛东井，摄提炎及紫宫，有识长老莫不震动，此变之大者也。其事难一二记，故《易》曰‘书不尽言，言不尽意'，是以设卦指爻，而复说义。《书》曰‘ 伻来以图'，天文难以相晓，臣虽图上，犹须口说，然后可知，愿赐清燕之闲，指图陈状。”上辄入之，然终不能用也。
《汉书》卷三十六《楚元王传》
元帝、成帝
　　元帝好儒，贡禹、韦玄成、匡衡等相继为公卿。禹建言汉家宗庙祭祀多不应古礼，上是其言。后韦玄成为丞相，议罢郡国庙，自太上皇、孝惠帝诸园寝庙皆罢。后元帝寝疾，梦神灵谴罢诸庙祠，上遂复焉。
《汉书》卷二十五下《郊祀志》
　　成帝末年颇好鬼神，亦以无继嗣故，多上书言祭祀方术者，皆得待诏，祠祭上林苑中长安城旁，费用甚多，然无大贵盛者。谷永说上曰： “臣闻明于天地之性，不可或以神怪；知万物之情，不可罔以非类。诸背仁义之正道，不遵《五经》之法言，而盛称奇怪鬼神，广崇祭祀之方，求报无福之祠，及言世有仙人，服食不终之药，遥兴轻举，登遐倒景，览观县圃，浮游蓬莱，耕耘五德，朝种暮获，与山石无极，黄冶变化，坚冰淖溺，化色五仓之术者，皆奸人惑众，挟左道，怀诈伪，以欺罔世主。听其言，洋洋满耳，若将可遇；求之，荡荡如系风捕景，终不可得。是以明王距而不听，圣人绝而不语。昔周史萇弘欲从鬼神之术辅尊灵王会朝诸侯，而周室愈微，诸侯愈叛。楚怀王隆祭祀，事鬼神，欲以获福助，却秦师，而兵挫地削，身辱国危。秦始皇初并天下，甘心于神仙之道，遣徐福、韩终之属多赍童男童女入海求神采药，因逃不还，天下怨恨。汉兴，新垣平、齐人少翁、公孙卿、栾大等，皆以仙人黄冶祭祠事鬼使物入海求神采药贵幸，尝赐累千金。大尤尊盛，至妻公主，爵位重累，震动海内。元鼎、元封之际，燕齐之间方土瞋目扼掔，言有神仙祭祀致福之术者以万数。其后，平等皆以术穷诈得，诛夷伏辜。至初元中，有天渊玉女、钜鹿神人、轑阳侯师张宗之奸，纷纷复起。夫周秦之末，三五之隆，已尝专意散财，厚爵禄，竦精神，举天下以求之矣。旷日经年，靡有毫犛之验，足以揆今。经曰：‘享多仪，仪不及物，惟曰不享。'《语论》说曰‘子不语怪神。'唯陛下距绝此类，毋令奸人有以窥朝者。”上善其言。
《汉书》卷二十五下《郊祀志》
　　是岁 (匡)衡、(张)谭复条奏：“长安厨官县官给祠郡国侯神方土使者所祠，凡六百八十三所。其二百八所应礼，及疑无明文，可奉祠如故。其余四百七十五不应礼，或复重，请皆罢。”奏可。本雍旧祠二百三所，唯山川诸星十五所为应礼云。若诸布、诸严、诸逐，皆罢。杜主有五祠，置其一。又罢高祖所立梁、晋、秦、荆、巫、九天、南山、莱中之属，及孝文渭阳，孝武薄忌泰一、……之属，及孝宣参山……之属，皆罢。候神方士使者副佐、本草待诏七十余人皆归家。
《汉书》卷二十五下《郊祀志》
　　其后谷口有郑子真，蜀有严君平，皆修身自保，非其服弗服，非其食弗食。 ……君平卜筮于成都市，……裁日阅数人，得百钱足自养，闭肆下帘而授《老子》。博览亡不通，依老子、严周[师古曰：即庄周]之指著书十余万言。杨雄少时从游学，以而仕京师显名，数为朝廷在位贤者称君平德。杜陵李疆素善雄，……及至蜀，致礼与相见，卒不敢言以为从事，乃叹曰：“杨子云诚知人!”君平年九十余，遂以其业终，蜀人敬爱，至今称焉。及雄著书言当世士，称此二人。
《汉书》卷七十二《王贡两龚鲍传》
　　(班)彪字叔皮，幼与兄嗣共游学，家有赐书，内足于财，好古之士自远方至，父党杨子云以下莫不造门。嗣虽修儒学，然贵老严之术。
《汉书》卷一百上《叙传》哀帝
　　初成帝时，齐人甘忠可诈造《天官历》、《包元太平经》十二卷，以言 “汉家逢天地之大终，当更受命于天，天帝使真人赤精子，下教我此道。”忠可以教重平夏贺良、容丘丁广世、东郡郭昌等，中垒校尉刘向奏忠可假鬼神罔上惑众，下狱治服，未断病死。贺良等坐挟学忠可书以不敬论，后贺良等复私以相教。哀帝初立，司隶校尉解光亦以明经通灾异得幸，白贺良等所挟忠可书。事下奉车都尉刘歆，歆以为不合《五经》，不可施行。而李寻亦好之。光曰；“前歆父向奏忠可下狱，歆安肯通此道了”时郭昌为长令，劝寻宜助贺良等。寻遂白贺良等皆待诏黄门，数召见，陈说“汉历中衰，当更受命。……”哀帝久寝疾，几其有益，遂从贺良等议。于是诏制丞相御史：“……其大赦天下，以建平二年为太初(元将)元年，号曰陈圣刘太平皇帝。漏刻以百二十为度。布告天下，使明知之。”后月余，上疾自若。贺良等复欲妄变政事，大臣争以为不可许。贺良等奏言大臣皆不知天命，宜退丞相御史，以解光，李寻辅政。上以其言亡验，遂下贺良等吏，……皆下狱，光禄勋平当、光禄大夫毛莫如与御史中丞、廷尉杂治，当贺良等执左道，乱朝政，倾覆国家，诬罔主上，不道。贺良等皆伏诛。寻及解光减死一等，徙敦煌郡。
《汉书》七十五《眭两夏侯京冀李传》
　　哀帝建平四年 (前三)。关东民无故惊走，持稿或掫一枚，转相付与，曰“行西王母筹”，道中相过逢，多至千数，或被发徒跣，或夜折关，或腧墙入，或乘车骑奔驰，以置驿传行，经郡国二十六至京师，不可禁止。民又聚会里巷阡陌，设博具，歌舞祠西王母，至秋乃止。
《资治通鉴》卷三十四《汉纪二十六》
　　哀帝即位，寝疾，博征方术士，京师诸县皆有侍祠使者，尽复前世所常兴诸神祠官，凡七百余所，一岁三万七千祠云。
《汉书》卷二十五下《郊祀志》
　　(息夫)躬与(孙)宠谋曰：“上亡继嗣，体久不平，关东诸侯，心争阴谋。今无盐有大石自立，闻邪臣讬往事，以为大山石立而先帝龙兴。东平王云以故与其后日夜祠祭祝诅上，欲求非望。而后舅伍宏反因方术从医技得幸，出入禁门。……”
《汉书》卷四十五《蒯伍江息夫传》
　　(息夫)躬身归国，未有第宅，寄居丘亭。奸人以为侯家富，常夜守之。躬邑人河内掾贾惠往过躬，教以祝盗方，以桑东南指枝为匕，画北斗七星其上，躬夜自被发，立中庭，向北斗，持匕招指祝盗。……躬母圣，坐祠灶祝诅上，大逆不道。圣弃市，……
《汉书》卷四十五《蒯伍江息夫传》王莽
　　十一月甲子，莽上奏太后曰： “……及前孝哀皇帝建平二年六月甲子下诏书，更为太初元将元年，案其本事，甘忠可、夏贺良谶书臧蓝台。臣莽以为元将元年者，大将居摄改元之文也，于今信矣。……以居摄三年为始初元年，漏刻以百二十为度，用应天命。……”
《汉书》卷九十九上《王莽传》
　　莽纂位二年，兴神仙事，以方土苏乐言，起八风台子宫中。台成万金，作乐其上，顺风作液汤。又种五梁禾于殿中，各顺色置其方面，先煮鹤髓、毒冒、犀玉二十余物渍种，计粟斛成一金，言此黄帝谷仙之术也。以乐为黄门郎，令主之。莽遂崇鬼神淫祀，至其末年，自天地六宗以下至诸小鬼神，凡千七百所，用三牲鸟兽三千余种。后不能备，乃以鸡当鹜厲，犬当糜鹿。数下诏自以当仙，语在其传。
《汉书》卷二十五下《郊祀志》
　　地皇二年 (二一)。卜者王况谓魏成大尹李焉曰：“汉家当复兴，李氏为辅。”因为焉作谶书，合十余万言。事发，莽皆杀之。
《资治通鉴》卷三十八《汉纪三十》
　　地皇三年 (二二)。秀姊元为新野邓晨妻，秀尝与晨俱过穰人蔡少公，少公颇学图谶，言“刘秀当为天子；”或曰：“是国师公刘秀乎?”秀戏曰；“何用知非仆邪!”坐者皆大笑。晨心独喜。
《资治通鉴》卷三十八《汉纪三十》
　　宛人李守，好星历、谶记， ‘为莽宗卿师，尝谓其子通曰：“刘氏当兴、李氏为辅。”及新市、平林兵起，南阳骚动，通从弟轶谓通曰：“今四方扰乱，汉当复兴。南阳宗室，独刘伯升兄弟汛爱容众，可与谋大事。”通笑曰：“吾意也!”会秀卖谷于宛，通遣轶往迎秀，与相见，因具言谶文事，与相约结，定计议。
《资治通鉴》卷三十八《汉记三十》
　　莽日与方士涿郡昭君等于后宫考验方术，纵淫乐焉。
《汉书》卷九十九下《王莽传》
　　先是，卫将军王涉素养道士西门君惠。君惠好天文谶记，为涉言： “星孛扫宫室，刘氏当复兴，国师公姓名是也。”涉信其言，以语大司马董忠，数俱至国师殿中庐道语星宿，国师不应。后涉特往，对歆涕泣曰；“诚欲与公共安宗族，奈何不信涉也!”……散怨莽杀其三子，又畏大祸至，遂与涉、忠谋，欲发。歆曰：“当待太白星出、乃可。”忠以司中大赘起武侯孙伋亦主兵，复与伋谋。伋归家，颜色变，不能食。妻怪问之，语其状。妻以告弟云阳陈邯，邯欲告之。七月，伋与邯俱告，莽遣使者分召忠等。时忠方讲兵都肄，护军王咸谓忠谋久不发，恐漏泄，不如遂斩使者，勒兵入。忠不听，遂与歆、涉会省户下。莽带蹛令恽责问，皆服。……刘歆、王涉皆自杀。
《汉书》卷九十九下《王莽传》
　　或言黄帝时建华盖以登仙，莽乃造华盖九重，高八丈一尺，金瑵羽葆，载以秘机四轮车，驾六马，力士三百人黄衣帻，车上人击鼓，挽者皆呼 “登仙”。莽出，令在前。百官窃言“此似软车，非仙物也。”
《汉书》卷九十九下《王莽传》
