陈　撄　宁
　　《黄庭经》不著撰人姓氏，也不著年代，世传由晋魏夫人流传下来，当是魏晋间道流所作，隋唐时出现《黄庭内景经》，由此原《黄庭经》称为《外景经》，而《黄庭经》之名成为内、外两篇的总称。其后又有《中景经》，宋郑樵《通志》中曾有著录，《道藏》中收有李千乘注本。但通常所说的《黄庭经》不包括《中景经》在内。
　　《内景经》从《外景经》推演而出，并非出于一时一人之手，但两篇内容都是讲述道教养生修持的方术，宣扬神仙信仰，理法贯通，无分内外。《黄庭经》文字多术语，辞意隐约，不易了解。种种注本，各有师承，说法不同，大致而言，北派重在清净，南派重在阴阳。陈撄宁先生在辛酉年撰有《黄庭经讲义》，对其中玄理和方法择要解说，宣通疑滞，浅显明白，有助于初学者理解《黄庭经》的主要内容。
　　陈撄宁 (1880—1969)，近代著名道教学者。安徽怀宁人。清末秀才，毕业于安徽高等政法学堂，无意仕途，转而学道，历游各地道教名山，寻师访友，穷研仙道之学。早年寄居北京白云观，通读明刊《道藏》，因其旧目录体例混乱，乃按各书内容，改订为十四大类。中年居住上海，任仙学院教授，主编《扬善半月刊》、《仙学月刊》，注释、校订道书多种。1957年后曾任中国道教协会副会长、会长，主持道教研究工作。晚年研究静功修持，主张由后天神气合一，返还先天性命，再使先天之性命合一，归本于清净自然。从事道教研究六十多年，治学精勤，通晓道教内、外丹经及养生修持之道，对中医理论也有湛深研究，在道教界有广泛影响。著作有《黄庭经讲义》、《孙不二女丹诗注》、《灵源大道歌白话注解》、《太平经的前因后果》、《静功疗养法》等。
　　现将《黄庭经讲义》校订后刊出，表示我们对陈撄宇先生的怀念。
一九八零年二月王伟业校订
弁　言
　　《黄庭经》不著撰人名氏及时代，惟陶隐居《真诰》云： “上清真经，晋哀帝兴宁二年南岳魏夫人授其弟子，使作隶字写出，数传而后，为某某窃之，因济浙江，遇风沦漂，惟《黄庭》一篇得存。”然考魏夫人为晋之任城人，司徒魏舒之女。名华存，字贤安，幼而好道，摄心夷静。年二十四，适太保椽刘文(字幼彦)，生二子，长曰璞，次曰瑕，其后幼彦物故，夫人携二子渡江。璞为温太真司马，至安成太守。瑕为陶太尉从事，至中郎将。夫人在世八十三年，晋成帝咸和九年化去。以时推之，兴宁二年较此尚后三十年，则魏夫人辞世久矣。《真诰》所谓授其弟子者，或是夫人生时诸弟子得其口授，后始笔录，否则早有隶字写本秘藏，至兴宁二年，方传世耳。
　　《黄庭》旧有《内景》、《外景》二篇，《真诰》所指，殆《内景》篇也。晋王右军有《黄庭经》楷书，历代传刻，以为珍宝，即《外景》篇也。当右军时代，《内景》尚未行世，自无所谓《外景》之名，故右军所写，祇称《黄庭》。后人据《真诰》之言，遂滋疑义，盖未知此经原有先后之分，内外之别也。两篇文字未必出于一手，而精理贯通，体用相备，真知个中消息者当不复存歧视。故吕纯阳真人《题宿州天庆观诗》云：“肘传丹錄千年术，口诵黄庭两卷经，鹤观古坛槐影里，悄无人迹户常扃。”又陆放翁《道室杂兴诗》云：“身是秋风一断蓬，何曾住处限西东，棋秤窗下时闻雹，丹灶崖间夜吐虹。采药不辞千里去，钓鱼曾破万年功，白头始悟颐生妙，尽在黄庭两卷中。”又《书怀诗》云：“早佩黄庭两卷经，不应灵府杂膻腥，凭君为卖金鸦嘴，归去秋山剧茯苓。”所谓两卷经者，非即《内景》与《外景》乎 ?东坡尝书《黄庭内景》，复仿其文体而为之，备极推崇。世儒狃于晋帖，漫谓《内景》非真，其识讵出苏、陆二公之上耶。
　　又，从来著丹经者多言男子之事，女丹诀自有别传，而《黄庭经》则历代女真以之得道者，颇不乏人，是尤属丹家之要旨，为玄门之总持矣。第是经文义曼衍，多立名词，设譬语，虽无奥赜隐密之谈，然学者读之，罕能知味。余承同志之勖，就两篇文蕴，沈潜探索，择其精要，分类诠释，务使辞皆能解，理尽可通，庶几玄圃丹台资为先路云尔。
第一章　黄　庭
　　欲读《黄庭经》必先知 “黄庭”二字作何解说，“黄”乃土色，土位中央，“庭”乃阶前空地，名为“黄庭”，即表中空之义。吾人一生，自脐以上，为上半段，如植物之干，生机向上。自脐以下，为下半段，如植物之根，生机向下。其生理之总机关，具足上下之原动力者，植物则在根干分界处，人身则在脐。婴儿处胎，鼻无呼吸，以脐带代行呼吸之功用，及出胎后，脐之功用立止，而鼻窍开矣。修持口诀重在胎息。胎息者何?息息归根之谓。根者何?脐内空处也。脐内空处，即“黄庭”也。
　　引证《黄庭经》本文：
　　“上有魂灵下关元，左为少阳右太阴，后有密户前生门，出日入月呼吸存。”(《内景经》第二章)
　　“上有黄庭下关元，后有幽阙前命门。”(《外景经》)
　　“黄庭真[中]人衣朱衣，关门牡籥闔两扉，幽阙使[侠]之高巍巍，丹田之中精气微。”(《外景经》)
　　魂灵即心神。关元在脐下三寸，左阳右阴，言其理耳，若必求藏府经络部位以实之，恐近于穿凿。密户在身后腰部。生门即脐。涵虚子云： “合上下前后左右，暗藏一个中字，此中乃虚无窍也。外日月一往一来，内日月一颠一倒，绵绵呼吸，均在此虚无窍中。”今按呼为出，吸为入，出为辟，入为闔，辟为阳，闔为阴，阳为日，阴为月，故曰“出日入月呼吸存”。黄庭之下即是关元，关元之上即是黄庭，故曰：“上有黄庭下关元”。《内景经》云“上有魂灵下关元”，则谓黄庭之上有心神，黄庭之下有关元耳，辞虽异而义同。幽阙即生门，生门即脐，针灸家名为神阙，又名气舍。命门即密户，在背脊骨第十四椎下，即第二腰椎骨之部，修炼家以心神注守黄庭，名曰黄庭真人。心色本赤，故曰衣朱衣。神入气中，气包神外，如牝牡之相衔，故曰牡籥。闔两扉者，喻阴阳相纽。高巍巍者，即《参同契》所云“先天地生，巍巍尊高”之意。丹田者，乃结丹之所，如播种子于田中，自然生苗结实，成熟可期，故名曰田。精气微之微字，最宜领会，如易教之洁净精微，老氏之微妙玄通，方尽其用。盖丹道虽不外乎积精累气而成，然徒知执著精气之粗迹，将何以臻神化哉。
　　附注：后世丹书所言黄庭之部位，与本经微有不同，然大体无妨，可不具论。
第二章　泥　丸
　　泥丸即上丹田，在头顶中，针灸家名百会穴，乃脑也，为修持最重要之关键。当行功时，运周天火候，必后升前降，升到泥丸终，降自泥丸始，所谓还精补脑也。
　　夫脑髓之体极精，脑髓之用至灵，其成也，乃间接由元气化生。其亏也，非物质直接所能补足。人当中年以后，每患脑力薄弱，常欲求助于助于药，然药无补脑之效。惟有修持功夫借阴阳升降之机，化生灵质，日积月累，方可使脑髓渐充，回复原状，或更觉超胜，于是性有所寄而命有所归。
　　引证《黄庭经》本文：
　　“至道不烦诀存真，泥丸百节皆有神。” “一部[面]之神宗泥丸，泥丸九真皆有房，方园一寸处此中。” “但思一部寿无穷，非各别住居脑中。”(《内景经》第七章)
　　“琼室之中八素集，泥丸夫人当中立。” (《内景经》第二十一章)
　　“保我泥丸三奇灵，怡淡闭观内自明。” (《内景经》第二十一章)
　　“问谁家子在我身，此人何去入泥丸。” (《内景经》第十九章)
　　道法以简要为贵。口诀虽多，重在存真。存即存想，真即真人，言存想吾身真人之所在也。真人即神。虽周身百节皆有神，惟泥丸之神为诸神之宗。泥丸一部，有四方四隅。并中央，共九位，皆神之所寄，而当中央方园一寸处乃百神总会。修炼家不必他求，但存思一部之神已可享无穷之寿。因此一部之神非散居别处，而居脑中。脑为人身之宰，得其之宰，则易为功也。琼室即脑室。八素即四方四隅之神。泥丸夫人即脑室中央之神。名为夫人者，谓脑属阴性，宜静不宜动。静则安，动则伤，本于老子守雌之义也。三奇即三元。三元即元精、元气、元神。恬淡谓节嗜欲，少谋虑。闭视为闭目返观。此言保养脑中精、气、神之法，惟在返观内照也。谁家子乃内丹之喻名。内丹既结于下田，是不可不迁。迁将何去 ?即上入泥丸。盖返观内照，乃静以养性之功，丹成上迁，乃动以凝命之术，作用虽异，道理则同。
第三章　魂　魄
　　自来言魂魄者，理论至赜，不可毕陈，挈其大纲，约有十说：
　　一、以阴阳论魂魄者。《礼祀》陈氏注曰： “魂者阳之灵而气之英，魄者阴之灵而体之精。《淮南子》高诱注曰：“魂者阳之神，魄者阴之神。”
　　二、以五行论魂魄者。《朱子全书》曰： “魂属木，魄属金，所以说三魂七魄是金木之数也。”
　　三、以五藏论魂魄者。《内经》云： “心藏神，肝藏魂，肾藏精，肺藏魄。”“随神往来者谓之魂，并精出入者谓之魄。”此言魂与神为一家，魄与精的一家，正合丹道东三南二，木火为侣，西四北一，金水同宫之说。
　　四、以鬼神论魂魄者。《礼 ·祭义》曰：“气也者，神之盛也。魄也者，鬼之盛也。”气即魂意。魂与气古人常合为一谈，如“延陵季子骨肉归于土，魂气无不之”之语，可见。
　　五、以动静论魂魄者。《性理大金》引宋儒说，云： “动者魂也，静者魄也。”动静两字括尽魂魄。凡能运用作为皆魂使之尔，魄则不能也。
　　六、以升降论魂魄者。《朱子全书》曰： “人将死时热气上出，所谓魂升也，下体渐冷，所谓魄降也。”
　　七、以志气论魂魄者。《朱子全书》引苏氏《易解》曰： “众人气胜志而为魄，志胜气而为魂。”
　　八、以思量与记忆论魂魄者。宋儒黄勉斋曰： “人只有个魂与魄，人记事自然记得底是魄，如会恁地搜索思量底便是魂。魂主经营，魄主受纳。”
　　九、以知觉与形体论魂魄者。《礼 ·祭义》陈氏注曰：“人之知觉属魂，形体属魄，如口鼻呼吸是气，那灵处便属魂，视听是体，那聪明处便属魄。”
　　十、以生成之先后论魂魄者。《春秋左氏传》云：“人生始化曰魄，既生魄，阳曰魂。”后儒为之解曰：始化是胎中略成形时，人初间才受得气，便结成个胚胎模样是魄，既成魄，便渐渐为动，属阳曰魂。
　　以上诸说，各有不同，合而观之，或可于中取得一较为明确之印象，至其相互之关系则犹有说焉。《内经》曰：“魂魄毕具，乃成为人。”薛生白注曰：“气形盛则魂魄盛，气形衰则魂魄衰。魂是魄之光焰，魄是魂之根柢。魄阴主藏受，故魄能记忆在内。魂阳主运用，故魂能动作发挥。二物本不相离，精聚则魄聚，气聚则魂聚，是为人物之体，至于精竭魄降，则气散魂游，而无所知矣。”又，朱子曰：“无魂则魄不能以自存，今人多思虑役役，魂多与魄相离，老氏便只要守得相合。老子云，载营魄，是以魂守魄。盖魂热而魄冷，魂动而魄静，能以魂守魄，则魂以所守而益静，魄以魂而有生意。魂之热而生凉，魄之冷而生煖，惟二者不相离，故其阳不燥，其阴不滞，而得其和矣。不然则魂愈动而魄愈静，魂愈热而魄愈冷，二者相离，则不得其和而死矣。水，一也。火，二也。以魂守魄，以二守一，则水火因济而不相离，所以永年也。”朱说颇合于丹家魂魄相拘之旨。
　　引证《黄庭经》本文：
　　“百谷之实土地精，五味外美邪魔腥，臭乱神明胎气零，那从返老得还婴，三魂勿勿魄糜倾，何不食气太和清，故能不死入黄宁。”(《内景经》第三十章)
　　“玄元上一魂魄炼，一之为物最罕见[叵卒见]，须得至真乃顾盼，至忌死气诸秽贱。”(《内景经》第二十七章)
　　“魂欲上天魄入渊，还魂返魄道自然。”(《外景经》)
　　“垂绝念神死复生，摄魂还魄永无倾。”(《内景经》第十一章)
　　“和制魂魄津液平。”(《内景经》第十一章)
　　“高拱无为魂魄安。”(《内景经》第二十三章)
　　人赖百谷以养身，调五味以悦口，而大患即由此而生。荤腥臭气足以秽乱吾人之神明，致使胎中所受之先天元气彫零殆尽，如何能得返老还童之效？魂飘魄丧，后悔何追。若能渐绝谷食，专心食气，保养太和，则可长生。然修持之道至为玄妙，阴阳不可偏胜，魂魄必宜合炼。魂魄合炼者，即是由后天之阴阳复归于先天之一气。但此气最不易得，有真有伪。真者纯是清灵生气。伪者中含秽质死气，乃大忌也。道家所以贵乎魂魄相拘者，因魂之性每恋魄，魄之性每恋魂，不忍分离。不幸以人事之逼迫，使魂不能不升，魄不能不降，魂魄分离则人死矣。返还之道亦是顺其魂魄自然相恋之性而已，夫人当生命垂绝之时，苟一念至诚，存想吾人身中元神，尚可多延残喘，况知魂魄相拘之道者，岂有倾危之患乎。夫摄魂还魄，虽有作用，惟贵在和平，而不可偏激。偏则不和，激则不平。苟魂魄能和，则气可化津，津亦化气，周身津气润泽流通，自无不平之患矣。修炼之术先有为而后无为，和平之极，归于静定，魂魄自然安宁。
第四章　呼　吸
　　前三节虽略具理论，尚未言明学者致功之方。丹诀数十家，深浅各别，而其下手之诀皆不外乎呼吸作用。气存则人生，气竭则人死，呼吸所关，顾不重欤。普通之人徒知以口食谷，不知以鼻食气。虽终日呼吸不断，然此等呼吸大部出多入少，粗而短，不能细而长，急而浅，不能缓和深，乃修持之大忌也。修持之道贵在以神取气，使神入气中，气包神外，打成一片，结成一团，纽成一条，气成一点，则呼吸归根，不至于散漫乱动，而渐有轨辙可循，如是者久之，即可成胎息。何谓胎息?即呼吸之息氤氳布满于身中，一开一闔，遍身毛窍与之相应，而鼻中反不觉气之出入，直到呼吸全止，开闔俱停，则入定出神之期不远矣，今日《黄庭经》所论之呼吸乃胎息以前之初步，学者习之既久，可以却病延年。
　　引证《黄庭经》本文：
　　“仙人道士非有神，积精累气以成真，人皆食谷与五味，独食太和阴阳气。” (《外景经》)
　　“呼吸庐间以自偿，保守完坚身受庆，方寸之中谨盖藏，精神还归老复壮。” (《外景经》)
　　“肺部之宫似华盖，下有童子坐玉阙，七元之子主调气，外应中岳鼻齐位，素锦衣裳黄云带，喘息呼吸体不快，急存白元和六气，神仙久视无灾害，用之不已形不滞。”(《内景经》)第九章)
　　“呼吸虚无[庐间]入丹田，玉池清水灌灵根。”(《外景经》)
　　修持之道非有别种神奇手段，不过积精累气而已。常人皆食五谷和五味，道人独食阴阳之气。《黄帝内经》云：“食谷者智慧而夭，食气者神明而寿。”亦此意也。夫人在世俗，无论如何安闲，总不免有劳心劳力之事。一有所劳，其精神即不免损失，是必用方法以补偿其损失。其法如何?即呼吸也。但呼吸往来必有定所，其扼要乃在庐间。庐间亦名规中，即黄庭也。如能常用调呼吸之功，而又能保守身内精神，不使外漏，则身有余庆矣。日积月累，回环于方寸之中，以立命根。借身内之元气，以招摄太空之精神，则自有生以来历年损失之精神，皆可还归于我身，何患老乎。人身脏腑，肺部最高，形如华盖。肺属金，其色白，故曰玉阙。肺之下有心，心属火，其数七，故曰七元之子。肺藏气，气藏神，道家贵在以神驭气，故曰“七元之子主调气”。肺开窍于鼻，人面分五岳，鼻为中岳，故曰“外应中岳鼻齐位”，素者纯洁之义，黄者中和之义，心要纯洁，气要中和，故曰“素锦衣裳黄云带”。身体偶有小恙，则呼吸不能调匀而喘息，此时宜存神以调和病气。六气者，风、寒、暑、湿、燥、火之气，偶有偏胜，则足以致病，苟能和之，则病愈矣。道书凡一身头面、脏腑、骨节皆有神名。白元者，肺神也。存白元者，即是凝神以合于气也。道家工夫视不用目，听不用耳。久视者，非谓眼向外看，乃神向内视。内视又名返观。人尚能用返观内照之功，自然灾害不侵。用此工夫永久不已，则形可常存矣。但调呼吸之最要口诀，即不可滞于有象，又不可泛泛无根。能合虚无，则不著相，能入丹田，则非无根，不色不空，勿忘勿助，是真口诀。学者当呼吸调和之候，口中必有甘凉之津液发生，顺而吞之，以意直送下降，复以神火炼之，使津化气，润泽周身，而后归于下田。以培植命蒂，故曰“玉池清水灌灵根”。
第五章　漱　津
　　人口中之津液譬如山中之泉水。水性本就下，而泉能至山顶者，何也?地下水气循土脉透石隙而上蒸也。水气何以上蒸，则以地中含蓄之热力使然。吾人静坐工夫已久，口中自然发生一种甘津，清凉爽淡，异乎时常。此亦因身中团聚之热力，蒸动下焦之水气，循经络之路而上升，至口中遂化为津，此津由炼气而生、与常津不同，吞入腹中，大有补益。果能勤加修炼，勿稍间断，则第一次吞入腹中之津，又为热力蒸动，化气上升，仍至口中，复还为津。此为第二次所化，比第一次更加甘美，其补力亦更大。如是循环不休，直至百千万次，功同乳转醍醐，而古人所谓玉液还丹不外是矣 。
　　引证《黄庭经》本文：
　　“口为玉池太和宫。嗽咽灵液灾不干，体生光华气香兰，却灭百邪玉炼颜。” (《内景经》第三章)
　　“舌下玄膺生死岸，出清入玄二气煥。”(《内景经》第六章)
　　“存嗽五芽[牙]不饥竭。”(《内景经》第二十二章)
　　“闭口屈舌食胎津。”(《内景经)第二十七章)
　　“取津玄膺入明堂，下溉咙喉神明通。”(《内景经》第三十三章)
　　“三十六咽玉池里。”(《内景经》第三十四章)
　　“玉池清水上生肥，灵根坚固老不衰。”(《外景经》)
　　常人口中储满浊气，皆由不知升降吐纳之法，以致上下失其轻重之机，故下焦之清气不能升，而上焦之浊气不能降。所谓口为玉池，言其清洁；官为太和，言其调适。果能时刻用功，吐浊纳清，降浊升清，往复循环，酿造灵液，则百病不侵，而肌骨光泽，气如兰香，颜如玉润矣。舌下有生津之窍，名曰玄膺，所关于人者至要。试观病人，若舌卷，齿槁、津涸、液干者，必死，可知其故也。且津液从气化，气有出入，其上出于口鼻无不清，其下入于丹田无不清。玄即深意。存者存神。嗽者嗽津。五芽者，东、西、南、北、中五方之生气。虽曰存漱。实兼吐纳工夫。《道藏》另有食五芽气之法。烦琐无当，今不具论。又凡呵浊时必开口，吞津时必闭口。屈舌者，舌抵上腭。胎津者，言自生丹田中胎息薰蒸所化生之津液，上溢于口，取而咽之，下喉咙，过明堂，复化为气，气足则神灵，故曰神明通也。三十六咽之数乃旧习，今可不拘。灵根乃人身脐下之命根也。常人此根不固，易为情欲疾病所摇动，日衰一日，而人死矣。修持之道在于运用升降吐纳之功，使口中津液源源而来，汨汨而吞，如草木得肥料之培养，则根自固矣。
第六章　存　神
　　神者乃最不可思议之物，变幻无方，出入无时，谁得而拘之。所谓存神者，岂非徒论空言乎 ?然苟知其法，亦不难为。存神之义即神自存耳，非依他力而后存也。存神与存想不同。存想者，如《大洞经》存想百神之衣裳、冠带、形容、动作。又如《龙虎九仙经》存想黄云撞顶，《中黄经》存想五方五色之气出于身中等法皆是。若夫存神则无所想，不过将神光凝聚于一点，不使散漏之谓也。存神不限于身中一处，亦不限在身内，有时亦存神于身外。丹道步步以存神为用，《黄庭经》所云尚未尽其量，惟示学者以梗概而已。
　　引证《黄庭经》本文：
　　“六府五藏神态精，皆在心内运天经，昼夜存之自长生。”(《内景经》第八章)
　　“心部之宫莲含花。” “调血理命身不枯，外应口舌吐五华，临绝呼之亦登苏，久久行之飞太霞。”(《内景经》第十章)
　　“肾部之宫玄阙圆。” “主诸六府九液源。” “百病千灾当急存，两部水王对生门，使人长生升九天。”(《内景经》第十二章)
　　“窍[高]研恬淡道之园，内视密眄尽睹真，真人在己莫问邻，何处远索求因缘。” (《内景经》第二十三章)
　　“三光煥照入子室，能存玄冥万事毕，一身精神不可失。”(《内景经》第二十五章)
　　人身藏府所以能有功者，皆神为之宰也。心与神共为一物，其静谓之心，其动为之神。五藏六府自具天然运动之能力，而无丝毫差忒，故曰 “心内运天经”。常人藏府之运动，昼夜不休，终有疲劳之日亏损之时。修持者先守静以制动，复存神以安心，再虚心以炼神。互相作用，则藏府气血之循环可以缓和而得养，免致外强中干，急促失调，浮躁不宁之弊，自可长生。吾人腔内肺藏之下有心藏。其形如开之莲花，其功用之调血，血调则命理，而身体光润，无枯槁之容。口中有舌，为心之苗，心动则气泄于舌。若人老病危垂，魂欲离体，一意存神于心，不惊不恐，不乱不摇，则必延命于俄倾，况当少壮之时，习此定心存神之法，久久行之，当可延年。肾属水，故为六府九窍津液之源，肾气衰则百病丛生。修持者常以心火下交肾水，使火不上炎，水不下漏，水火既济而结丹，肾有两枚，故曰两部。肾为水之主，故曰“水王对”。生门者，前对脐也。人能常以不动之神藏于脐、肾两者之间，以立命基，则长生不难致矣。玄门功法虽云奇妙，若尽力研究，仍归于恬淡无为之域，大道本如是也。内视密眄，自见其真，方知真人近在身中，何必他求远索者。三光在天为日、月、星，在人乃耳、目、口。《参同契》云：“耳目口三宝，闭塞勿发通。”又云：“三光陆沉，温养子珠。”盖谓耳不外听，目不外视，口不开言，则此三窍之神光闭而不用，潜入混沌之渊，返照黄庭之室。玄冥属水，象坎。神光属火，象离。存神于玄冥，则坎离交合，水火既济，自然一身之精神凝结不散。
第七章　致　虚
　　前言呼吸、漱津、存神诸作用，法良意美，效验计日可期。然学者不察，执著太过，非徒无益，且有损害。故继之以致虚。致虚者非枯坐顽空也，乃动中之静也。非一切不依也，乃心依于息，息依于心，浑然而定，寂然而照也，医家用参术补气，而惧其滞，必佐陈皮以疏之。用地黄补血，而嫌其腻，必佐当归以行之。修持者以风火之力煅出饮食之精华，以培补吾身之亏损，必顺乎自然之理，合乎虚无之妙，以调和其太过，而制限其有余，方可归于纯和之域，是犹医家陈皮、当归之作用也。否则执著成法不知变通，刻意猛进，返使阴阳有偏胜之疾。
　　引证《黄庭经》本文：
　　“物有自然事[道]不烦，垂拱无为体自[身体]安，体虚无物身自闲[虚无之居在帏间]，寂寞旷然口不言。”(《外景经》)
　　“眉号华盖复明珠，九幽日月洞虚[空]无。”(《内景经》第六章)
　　“呼吸虚无[庐间]入丹田。”(《外景经》)
　　“虚中恬淡自致神。”(《内景经》第二十九章)
　　“正室之中神所居，洗心自治无敢污，历观五藏视节度，六府修持洁如素，虚无自然道之故。”(《外景经》)
　　“作道优游身独居，扶养性命守虚无。”(《外景经》)
　　天下事物皆有自然之理，顺自然之理而行，则事不烦，若逆之则生荆棘矣。身无为而身自安，心无物而心自闲。寂寞者静，旷然者虚。《参同契》云： “内以养已，安静虚无。”又云；“象时顺节令，闭口不用谈。”又云；“兑合不以谈，希言顺鸿濛。”正是口不言之意。眉如华盖，下覆明珠，明珠者目也。目之光最易外耀，如日月然。日月沦于九幽者，即二目神光下藏于气海之中，于是呼吸亦随之而入丹田。呼吸者气也，气既归根，神亦恬淡，皆不离乎虚无作用，然亦非枯坐顽空也。李涵虚曰：正室者中央神室，不偏不倚，洗心退藏，自勤修治，无敢垢污。由是而内观五藏，历历如烛照，一身节度皆可审视。由是而内观六府，一一修治，洁然如素，并无浊秽。虚无自然之道本如是也。修道之士或在人间，或入山林，须优游自适，守吾身而独居。先修玉炼以明性，后修金炼以立命，其秘要只是内守虚无耳。
第八章　断　欲
　　修持初步功夫贵在返老还童。若身中精气亏损，肌髓不充，必渐用功修炼培补，使其回复原状。培补之道有三：一、饮食滋养从口入；二、空气呼吸从鼻入；三、元气开闔从毛孔入。三者会萃积蓄，蕴酿于一身，渐采渐炼，渐燥渐结，内实骨髓，外华肌肤，灵府神清，丹田气满，至此方证长生之果，远离老病之乡。然欲得如是功效者，不仅禁男女之合，而且用法闭精窍之门，待其永无漏泄而已。
　　引证《黄庭经》本文：
　　“长生至慎房中急，何为死作令神泣，忽之祸乡三灵灭[歿]，但当吸气炼子精，寸田尺宅可治生，若为海决百渎倾，叶落[去]树枯失青青，气亡液漏非已行，专闭御景乃长宁，保我泥丸三奇灵。”(《内景经》第二十一章)
　　“急守精室勿妄泄，闭而宝之可长活。”(《内景经》第二十二章)
　　修持之道最宜戒慎者房中之事也。奈何世人冒生而作，致令精枯气竭，神无所依，能勿泣乎。精、气、神乃人身三灵物，彼此有连带之关系。试以油灯为喻，人身所藏之精，譬如盏中所貯之油，油量充足则火焰炽盛，火焰炽盛则光亮倍明，反之则油乾火息而光灭矣。火譬如人之气，光譬如人之神，精满则气旺，气旺则神全。今因贪欲之故，使精枯竭，精枯则气散，气散则神亡，而祸不旋踵矣，苟能断绝淫欲，加以、吸气炼精之术，则事尚可为。若夫房中之事气亡液漏，其趋势如海决渎倾，其现象如树枯叶落，大非吾辈所宜行也。必使专闭交接之路，乃可享康宁之福。泥丸得养，则脑髓盈，精气常凝，则神魂定。闭精勿泄，则生命可长存矣。
