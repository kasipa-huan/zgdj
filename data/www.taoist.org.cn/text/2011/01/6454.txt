静中乐
静中乐事倩谁传？鱼鸟亲人喜欲颠。
野步安闲真福地，山居快活即壶天。
将云补嶂浮青竹，引水通池养白莲。
都是一般清意味，谁知幽客自陶然。

石帆山高道士草庵
清夜焚香爱我庐，蒲团打坐乐何如？
月光飞到秋窗外，笑卷疏帘看道书。

自述与汪子
做尽疯狂妆尽呆，归真守道远尘埃。
风波险处抽身转，水月光中鉴面来。
山顶时闻元鹤啸，石头小坐白云陪。
者般景象谁能得？说与同门笑眼开。
