我爱山居好
我爱山居好，无求足养真。
秋声七八月，山色两三人。
迹晦心非晦，身贫道岂贫？
沧溟观大化，搔首愧红尘。

我爱山居好，萧条岁月长。
静中知道大，闲处觉身忙。
夏雨云尤白，秋风菊渐黄。
何如收足坐，尘虑岂相妨？

我爱山居好，从知物我同。
风云两车辙，天地一环中。
生化机无尽，圆方妙不穷。
屈伸呼吸里，委顺任西东。
