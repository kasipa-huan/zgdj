启册观往载，摇怀考今情。
终古已寂寂，举世何营营？
悟彼九仙妙，超然全至精。
凝神契冲玄，化服凌太清。
心同宇宙广，体合云霞轻。
祥风吹羽盖，庆霄拂霓旌。
龙驾朝紫微，后天保常名。
岂如寰中士，轩冕矜暂荣。
　　
怡神在灵府，皎皎含清澄。
仙经不吾欺，轻举信有征。
畴昔希道念，而今果天矜。
岂非阴功著，乃验白日升。
焉用过洞府，吾其越朱陵。
