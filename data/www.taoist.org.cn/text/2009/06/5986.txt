    道无亲疏，化及一切。人自亲道，感而致果。
　　道慈众生，如母爱子。
　　学士修道，贵在会理。
　　道士务于道，勤于德，托良朋，追明师，讲化律，诵经籍，习仙气，修斋直，思神明，检口过，束五心，逝六情，背阴贼，向生门，行大慈，念一切，哀孤老，矜寒贫。斯学士之上业，贤者之福田。
　　经者，道之教，若读而依行者，即是道之面敕也。是故经者，经纬众生，去贪欲之患。其患既除，烦恼灾尽。其灾既尽，五毒亦减。众恶既消，万善同会，运邈群仙，得为无上之果。
——《太上妙法本相经》
