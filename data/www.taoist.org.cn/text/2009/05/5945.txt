　　惟公元二○○九年九月十二日，天运己丑，时惟仲秋，天开黄道，瑞景周流，二气朗清，祥云缭绕，大岳巍巍，钟灵毓秀。伏惟、太上垂慈，广布妙济之法；玄门演教，大开方便之门。今有中国道教协会暨领各地道教同仁并及十方善众，值此中华人民共和国六十华诞之期，共秉丹诚，云集五岳，奉道启坛，同祷国祚。
　　伏以、黄冠羽众，栖集云水之乡；五岳同坛，至答乾坤之德。讽经演教，格天尊而迓上圣；祈祝申文，迎惠贶而照人寰。仙真降驾，福地生辉。诸天赐百福之恩，五岳开千祥之瑞。恭闻，天道慈悲，法自然而广衍好生之德；大岳威灵，尊天地而谐运中和之化。东西南北中，五岳偕乾坤之位；金木水火土，五行序万物之伦。群生是依，品类咸仗；天理无言，灵格有应。是以，玄裔弟子众等，并及十方善众，对越高真，敬陈丹悃，恭祝真香，虔诚上启： 
　　伏祈：大道昭彰，天恩浩荡，滂流洪福，普照遐荒。仗凭大道慈仁，保华图以永固；仰赖圣德洪庥，兴国运以遐昌。解禳金融之危机，复苏经济之繁荣。人类文明、邦邻亲睦，息兵戈而蠲消伐戮；和平共处、寰宇相安，释争纷而世界咸宁。广行太上冲和之道，尽善人间朴正之风。尊天利物，化日长春，歌乐升平，天下和熙。
　　再祈：圣化昭昭，国恩浩荡，福覃四海，仁溥十方。雨顺风调而时和岁稔，三农乐业而五谷丰登。民安物阜而万化雍熙，凶恶化贤而邪魔归正。社会和谐，百业兴盛。瘟霾消散，尽绝疫疠之侵；百姓康宁，同享清平之乐。三阳开泰，共仰尧天舜日；四海同春，普蒙鲁雨邹风。
　　三祈：祖德昭昭，真风浩荡，仰凭道力，整饬玄纲。山门鼎盛而香烟绵远，道化兴行而教法无边。拔除迷障，上良因而咸归善域；清正本源，阐道德而丕振宗风。更祈羽众清信、修真有分，同臻上乘之路；进道无魔，共登众妙之门。
　　伏愿：天尊俯照，洞鉴葵忱，华夏民族，炎黄子孙，举国上下，万众一心，盛世中华，其运维新，圣基九鼎，祖业千秋，根深蒂固，道德长流，江山社稷，万古不朽，华夏精神，天长地久！伏维歆格 尚飨！
天运己丑年七月二十四日    叩启　
