　　众生禀道生，众生非是道。以非是道故，所以须修习。
　　明知道中有众生，众生中有道，所以众生非是道，能修而得道，所以道非是众生，能应众生修。是故即道是众生，即众生是道。
　　众生与道不相离。当在众生时，道隐众生显；当在得道时，道显众生隐。只是隐显异，非是有无别。所以其道未显时，修之欲遣显；众生未隐时，舍之欲遣隐。若得众生隐，大道即圆通，圆通则受乐。当其道隐时，众生具烦恼，烦恼则为苦。避苦欲求乐，所以教遣修。修之既也证，离修复离教，所在皆解脱，假号为冥真。
——《玄珠录》

