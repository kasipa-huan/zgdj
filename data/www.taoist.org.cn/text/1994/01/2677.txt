　　引　言
　　《正统道藏·洞神部·玉诀类》收有老子说五厨经注，当涵芬楼影印本《道藏》第五百三十三册“是”字下九。此经当然非老子所说，然理则本于老子，尚有所发挥，由注者尹愔可见此经至迟成于唐，迄今已有一千二百余年。全经仅一百字，凡五字句二十。然文简有实，反身绵绵，取佛渴之体，明修养之道。哲理结合气功，有重新为其句介之价值。先录尹愔之序：
　　臣闻易曰：精义入神以致用也，利用安身以崇德也。富哉言乎 !富哉言乎!是知义必精，然后可以入神致用；用必利，然后可以安身崇德。义不精而云致用，用不利而云安身，身不安而云知道者，未之有也。然则冲用者，生化之主也。精气为物，谓之委和，漠然无间而立矣。则天地之大德不曰生乎，全其形生者，在乎少思寡欲、抱朴寻和，游心于淡，合气于漠，且清明在躬，老气如神。嗜欲将至，有开必先(廷按：先字似当为失字)，故圣人垂教以检之，广业以持之，专气致柔，以道其和；向晦宴息，以窒其欲；洗心藏密，穷神知化；然后安身而国家可保，德用而百姓不知，是以自天佑之吉无不利矣。伏读此经五章，尽修身卫生之要。全和含一，精义可以入神；坐忘遗然，安身可以崇德，研味滋文，辄为训注。臣草茅微贱，恩霈特深，天光不违，自忘鄙陋，伏上惭惧，徊徨如失。臣愔顿首谨言。
　　按：尹愔为尹思贞 (640-716)之子，长安人。新旧唐书皆有思贞之传。思贞以明经及第，累官工部尚书，仕高宗至玄宗，前后为刺史十三郡，皆以清廉著闻，卒溢简。其子愔初通老子书，为道士，玄宗召对甚喜，拜谏议大夫、集贤院学士，固辞不起，有诏以道士服视事，乃就职，专领集贤史馆图书。尹愔师从叶法善(616——720)，叶法善寿享百有五岁，卒于开元八年，卒时尹愔在侧。今幸存此序，注者可确信为情，称臣以上呈，必当玄宗，且在安、史之乱以前。至于百字经文，即认为尹愔自撰自注，已有价值，况撰者或在愔之前乎。
　　读愔序之每引周易原文，其熟习可佩。借易象以明理，道非空言；缀易老之贵生，委和无间。未喻精气，何能深入咸四之感心，广悟致柔，自然损之又损而随息。洗之、藏之、穷之、知之，否有不反于泰乎，元必交亨成大有矣。由外而入，神妙万物。证唐之善易者，不可不知有尹愔云。谓此五厨经尽修身卫生之要，殊合易道近取诸身之理。全和含一者，保合太和之神；坐忘遗照者，今者丧我之吾，准此以味五厨之味，其庶几乎，其庶几乎 !
　　题　解
　　愔曰：“夫存一貌和泰和，则五藏充满，五神静正。五藏充则滋味足；五神静则嗜欲除。此经是五藏之所取给，各求食于厨，故云五厨尔。”今试原其意而畅言之，夫厨者烹小鲜以知味，味有酸辛苦咸甘，脏有肝肺心肾脾，行有木金火水土，德有仁义礼知信。其数五，其道周，德行脏味，取始于五厨。味充脏，脏其行，行有德，德通道。此所以以五厨名。计经文二十句，四句二十字为一厨，百字五厨，道其寓焉。
　　句　解
　　一、一气和泰和——一气化三，曰天地人三气，天气地气相交为泰，易曰：“天地交泰”。唯其相交而上下通，是谓泰和，指人气已合天气地气而仍归一气。故一气和泰和者，由一而三、由三而一之象。
　　二、得一道皆泰——易系上曰 :“一阴一阳之谓道。”又阴阳相交而泰，泰和一气，已得一之象。得一道皆泰，谓已得阴阳交泰之一，非得一阴或一阳之一。
　　三、和乃无一和——交泰之和，已得一而不知二者之相交。既无二对，并一亦无。唯其无一和，方为和之至，谓由二而一，由一而无。
　　四、玄理同玄际——玄理指交泰之理，玄际指交泰时所现两者之分辨处，泰三象曰“天地际也”，是其义。究极其理，贵达其一。一其分辨处而失分辨之两者，则理同际，老子曰：“此两者同出而异名，同谓之玄。”玄者同也，同有名之际与无名之理之谓也。反身而言，其于性宫命宫之象，有辨乎 ?无辨乎?同之为是。
　　以上四句为一厨，其味酸，其脏肝，其德仁，其行木，行仁以去肝之酸，木仁荄滋，泰和熙熙，何不同之有，春生之象也。
　　五、不以意思意——意指分辨之两者，易系下曰：“圣人立象以尽意。”谓意不外玄理与玄际。其同处，立象以尽之，不可以意思之。或以意思意，则思得之意，仍为玄理或玄际而非其同处。庄子曰：“吉样止止。”“虚室生白”。或以意思之，其何以止止，其何以生白，盖止止与生白，皆象也，非意也。
　　六、亦不求无思——此句反上句之义，谓既知不当以意思意，故求无思，然仍非。盖不以意思，奈象尚未成，则舍意亦无可思，乃仅求无思。不知求无思之求仍属意，其可乎哉 !
　　七、意而无有思——合上思与无思，贵于有无双道，是谓无有思。其意若此，象其成焉。成象以尽意，方可思意，此有象之思，思犹无思，无思犹思，已达玄理玄际同异之境，非玄牝之门乎。
　　八、是法如是持——如是指意而无有思。反身而言，性宫命宫之象，有辨乎 ?无辨乎?持之为是。持之持之，意尽象立，思云乎哉。
　　以上四句为一厨，其味辛，其脏肺，其德义，其行金，行义辛肺，持法肃肃，禁非以绝嗜欲，秋杀之象也。
　　九、莫将心缘心——进而明如是持之意，同理与际之玄，得此玄意，名之曰心。孟子曰：“学问之道无他，求其放心而已矣。”求得此心，仁义而已矣，酸辛而已矣。春生秋杀，合之分之，全任自然，其可更缘他心乎。凡未合自然之纷扰，莫不起于心缘心，习坎重险，其攀缘心之谓乎，可不慎诸。
　　十、还莫住绝缘——此句承上句而明缘心之反。盖缘心既非，反之而住于绝缘亦非。原其住于绝缘者之心，仍因有缘心而起。知缘心之非而绝之，奚若忘其缘心而无有乎缘，既能忘缘，则何绝缘处可住。
　　十一、心在莫存心——心有缘心与绝缘两端，能不缘不绝是谓存心。并此存心而无，则何来缘绝，是谓莫存心。故心宜在，尤贵莫存心。不然在在而存之，势将不期而或缘或绝，犹意之未得法，理际之未同。然则存心未去，能不为虎所咥乎，人心惟危，岂虚言哉!
　　十二、真则守真渊——真指莫存心之心在，以此真心而守真渊，犹泰和之和一气，道心惟微之象，复其见天地之心乎 !龙潜于渊，有不真者乎!确乎不拔，有失守者乎!以反身言，合朔成丹，河车其静，周天云乎哉!
　　以上四句为一厨，其味苦，其脏心，其德礼，其行火，行礼以息止之火，降龙伏虎之象。盛而有序，颐而不乱，嘉会之合，礼本于太乙之谓也。
　　十三、修理志离志——志以修理，须离志之本身，其可忘真渊之守，勿用之用乎。
　　十四、积修不符离——修理畜积，可尝理性寂然之味。然仍不可与志之本身符离为一，庶见人能弘道非道弘人之理。
　　十五、志而不修志——此明志之本身不待积修，道法自然之象也。
　　十六、已业无已知——已业由积修而得，修理由已知而积，然修志非志之本身，则己志无与而无己知，此所以能无我而达真知之境。以反身言，丹园自化，出入无疾，诚合外内，玄之又玄之谓也。
　　以上四句为一厨，其味咸，其脏肾，其德知，其行水，水行之不舍昼夜，有识其真渊者乎，有化鲲鹏者乎 !真知以净肾水之咸，气化之功奏矣。
　　十七、诸食气结气——泰和之气，其至矣乎 !和而食之，有气有味。奈五味之充五脏，能无多寡之量乎；五德之行生克，能无衰旺之时乎。时量有辨，气能无结乎。
　　十八、非诸久定结——此句承上句而更言所食之气，盖唯和气能久，久而不慎，仍将有结，况气之未和者乎。非诸久者，未和之气也，定结无疑。
　　十九、气归诸本气——既食能久之和气，又当一气和泰和而归诸本气，庶能永不结气而为食气之道。
　　二十、随取当随泄——气本自足，食之以随取，食已当随泄。抱朴子曰：“人在气中，气在人中。”故取犹不取，泄犹不泄，取之泄之，神而明之，食犹不食也。以反身言，天门开阖，一如天府，一如葆光。人中之气与人外之气，廓然而一，何有乎结，是之谓道。
　　以上四句为一厨，其味甘，其脏脾，其德信，其行土，行信以甘脾，建中建极之象。人参天地而黄中通理，其黄庭之旨乎。
