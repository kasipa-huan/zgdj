本刊资料组
南　朝
宋
　　文帝元嘉十五年 (四三八)。豫章雷次宗好学，隐居庐山。尝征为散骑侍郎，不就。是岁，以处士征至建康，为开馆于鸡笼山，使聚徒教授。帝雅好艺文，使丹杨尹庐江何尚之立玄学，太子率更令何承天立史学，司徒参军谢元立文学，并次宗儒学为四学。
(《资治通鉴》卷一百二十三《宋纪五》)
　　臣光曰：《易》曰： “君子多识前言往行以畜其德。”孔子曰：“辞达而已矣。”然则史者儒之一端，文者儒之余事；至于老庄虚无，固非所以为教也。夫学者所以求道；天下无二道，安有四学哉!”
(《资治通鉴》卷一百二十三《来纪五》)
　　文帝元嘉二十九年 (四五二)。吴兴巫严道育，自言能辟谷服食，役使鬼物；因东阳公公主婢王鹦鹅出入主家。道育谓主曰：“神将有符赐主。”主夜卧，见流光若萤，飞入书笥，开视，得二青珠；由是主与劭、濬皆信惑之。劭、濬并多过失，数为上所诘责；使道育祈请，欲令过不上闻。道育曰：“我已为上天陈请，必不泄露。”劭等敬事之，号曰天师。其后遂与道育、鹦鹉及东阳主奴陈天与、黄门陈庆国共为巫蛊，琢玉为上形象，埋于含章殿前；劭补天与为队主。
　　东阳主卒，鹦鹉应出家，劭、濬恐语泄，濬府佐吴兴沈怀远，素为濬所厚，以鹦鹉嫁之为妾。
　　上闻天与领队，以让劭曰： “汝所用队主副，并是奴邪?”劭惧，以书告濬。濬复书曰：“彼人若所为不已，正可促其余命，或是庆之渐身。”劭、濬相与往来书疏，常谓上为“彼人”，或曰“其人”，谓江夏王义恭为“佞人”。
　　鹦鹉先与天与私通，既适怀远，恐事泄，白劭使密杀之。陈国庆惧。曰：巫蛊事，惟我与天与宣传往来。今天与死，我其危哉 !”乃具以其事白上，上大惊，即遣收鹦鹉；封籍其家，得劭、濬书数百纸，皆咒咀巫蛊之言；又得所埋玉人，命有司穷治其事。道育亡命，捕之不获。
(《资治通鉴》一百二十六《来纪八》)
　　明帝秦始六年 (四七零)，戊寅，立总明观，置祭酒一人，儒、玄、文、史学士各十人。(文帝元嘉十五年，立四学，今置总明观祭酒以总之。
(《资治通鉴》卷一百三十二《宋纪十四》)
　　苍梧王元徽二年 (四七四)。桂阳王休范之反也，使道士陈公昭作(《天公书》，题云“沈丞相”，付荆州刺史沈攸之门者，攸之不开视，推得公昭，送之朝廷。[《考异》曰：《宋略》云：“桂阳遗攸之书，署曰‘沈丞相'，攸斩其使。”今从《宋书》。]
(《资治通鉴》卷一百三十三《来纪十五》)
齐
　　(范)缜，字子真。父蒙，奉朝请，早卒。缜少孤贫，事母孝谨。年未弱冠，徒沛国刘献学，献甚奇之，亲为之冠。在献门下积年，恒芒屩布农，徒行于路。献门下多车马贵游，缜在其间，聊无耻愧。及长，博通经术，尤精《三礼》。性质直，好危言高论，不为士友所安……。
　　时竟陵王子良盛招宾客，缜亦预焉。尝侍子良，子良精信释教，而缜盛称无佛。子良问曰： “君不信因果，何得富贵贫贱?”缜答曰“人生如树花同发，随风而堕，自有拂帘幌坠于茵席之上，自有关篱墙落于粪溷之中。坠茵席者，殿下是也，落粪涸者，下官是也。贵贱虽复殊途，因果竟在何处。”子良不能屈，然深怪之。退论其理，著《神灭论》。以为：“神即形也，形即神也，形存则神存，形谢则神灭。形者神之质，神者形之用。是则形称其质，神言其用，形之与神，不得相异．神之于质，犹利之于刀，形之于用，犹刀之于利。利之名非刀也，刀之名非利也，然而舍利无刀，舍刀无利。未闻刀没而利存，岂容形亡而神在。”此论出，朝野喧哗。子良集僧难之而不能屈。太原王琰乃著论讥缜曰：“呜呼范子!曾不知其先祖神灵所在。”欲杜缜后对。缜又对曰：“呜呼王子!知其祖先神灵所在，而不能杀身以从之。”其险诣皆此类也。子良使王融谓之曰：“神灭既自非理，而卿坚执之，恐伤名教。以卿之大美，何患不至中书郎，而故乖刺为此，可便毁弃之。”缜大笑曰：“使范续卖论取宫，已至令仆矣，何但中书郎邪。”
　　后为宜都太守。性不信神鬼，时夷陵有伍相庙、唐汉三神庙、胡里神庙，缜乃下教断不祠。后以母忧去职。居于南州。
(《南史》卷五十七《列传第四十七》)
　　(齐)武帝永明二年(四八四)。(竟陵王)子良笃好释氏，招致名僧，讲论佛法，道俗之盛，江左未有。或亲为众僧赋食、行水，世颇以为失宰相体。
　　范缜盛称无佛。子良曰： “君不信因果，何得有富贵、贫贱?”续曰：“人生如树花同发，随风而散：或拂帘幌坠茵席之上，或关篱墙落粪溷之中。坠茵席者，殿下是也；落粪溷者，下官是也。贵贱虽复殊途，因果竟在何处!”子良无以难。缜又著《神灭论》，， 以为：“形者神之质，神者形之用也。神之于形，犹利之于刀；未闻刀没而利存，岂容形亡而神在哉!”此论出，朝野喧哗，难之终不能屈。太原王琰著论讥缜曰：“呜呼范子?曾不知其先祖神灵所在!”欲以杜缜后对。缜对曰：“呜呼王子!知其先祖神灵所在而不能杀身以从之!”子良使王融谓之曰：“以卿才美，何患不至中书郎；而故乖刺为此论，甚可惜也!宜急毁弃之。”缜大笑曰：“使范缜卖论取官，已至令、仆矣，何但中书郎邪!”
(《资治通鉴》卷一百三十六《齐纪二》)
　　武帝永明三年 (四八五)。初，来太宗置总明观以集学士，亦谓之东观。上以国学既立，五月，乙未，省总明观。时王俭领国子祭酒，诏于俭宅开学士馆，以总明四部书充之。[分经、史、子集为甲、乙 丙、丁四部。又据《宋纪》：明帝秦始六年立总明观，征学士以充之；举士二十人，分为儒、道、文、史、阴阳五部学，言阴阳者遂无其人。然则四部书者，其儒、道、文、史之书欤!]又诏俭以家为府。
(《资治通鉴》卷一百三十六《齐纪二》)
　　顾欢字景怡，一宇玄平，吴兴盐官人也。家世寒贱，父祖并为农夫，欢独好学。 ……
　　晚节服食，不与人通。每旦出户，山鸟集其掌取食。好黄、老，通解阴阳书，为数术多效验。 ……
　　初，欢以佛道二家教异，学者互相非毁，乃者。《夷夏论》曰：
　　“夫辩是与非，宜据圣典。道经云：‘老子入关之天竺维卫国，国王夫人名曰净妙，老子因其昼寝，乘日精入净妙口中，后年四月八日夜半时，剖右腋而生。坠地即行七步，于是佛道兴焉。'此出《玄妙》内篇。佛经云‘释迦成佛，有尘劫之数'，出《法华无量寿》。或‘为国师道士，儒林之宗。出《瑞应本起》。
　　欢论之曰：五帝三皇，不闻有佛；国师道土，无过老、庄；儒林之家，孰出周、孔。若孔、老非圣，谁则当之 ?然二经所说，如合符契。道则佛也，佛则道也，其圣则符，其迹则反。或和光以明近，或曜灵以示远。道济天下，故无方而不入，智周万物，故无物而不为。其入不同，其为必异，各成其性，不易其事。是以端委搢绅，诸华之容；剪发旷农，群夷之服。擎跽罄折，侯甸之恭；狐蹲狗踞，荒流之肃。棺殡椁葬，中夏之风；火焚水沉，西戎之俗。全形守礼，继善之教；毁貌易性，绝恶之学。岂伊同人，爰及异物，鸟王兽长，往往是佛。无穷世界，圣人代兴，或昭五典，或布三乘。在鸟而鸟鸣，在兽而兽吼，教华而华言，化夷而夷语耳。虽舟车均于致远，而有川陆之节，佛道齐乎达化，而夷夏之别。若谓其致既均，其法可换者，而车可涉川，舟可行陆乎?今以中夏之性，效西戎之浊，既不全同，又不全异。下弃妻孥，上绝宗纪。嗜欲之物，皆以礼伸，孝敬之典，独以法屈。悖礼犯顺，曾莫之觉，弱丧忘归，孰识其旧。且理之可贵者道也，事之可贱者俗也，舍华效夷，义将安取?若以道邪?道固符合矣。若以俗邪?俗则大乖矣。屡见刻舷沙门，守株道士，交诤小大，互相弹射。或域道以为两，或混俗以为一，是牵异以为同，破同以为异，则乖争之由，淆乱之本也。
　　寻圣道虽同，而法有左右，始乎无端，终手无末，泥洹仙化，各是一术。佛号正真，道称正一，一归无死，真会无生。在名则反，在实则合。但无生教赊，无死之化切，切法可以进谦弱，赊法可以退夸强。佛教文而博，道教质而精，精非粗人所信，博非精人所能。佛言华而引，道言实而抑，抑则明者独进，引则昧者竞前。佛经繁而显，道经简而幽，幽则妙门难见，显则正路易遵，此二元辩也。
　　圣匠无心，方园有体，器既殊用，教亦易施。佛是破恶之方，道是兴善之术，兴善则自然为高，破恶则勇猛为贵。佛迹光大，宜以化物。道迹密微，利用为已。优劣之分，大略在兹。
　　夫蹲夷之仪，娄罗之辩，各出彼俗，自相聆解。犹虫跃鸟聒，何足述效。
　　欢虽同二法，而意党道教。宋司徒袁粲托为道人通公驳之。其略曰：
　　“白日停光，恒星隐照，诞降之应，事在老先，似非入关，方昭斯瑞。又西域之记，佛经之说，俗以膝行为礼，不慕蹲坐为恭。道以三为虔，不尚踞傲为肃。岂专戎土，爰亦兹方。襄童谒帝，膝行而进，赵王见周，三环而止。今佛法垂化，或因或革。清信之士，容衣不改，息心之人，服貌必变。变本从道，不遵彼俗，俗风自殊，无患其乱。
　　孔、老、释迦，其人或同，观方设教，其道必异。孔、老教俗为本，释氏出世为宗，发轸既殊，其归亦异。又仙化以变形为上，泥洹以陶神为先。变形者白首还緇，而未能无死；陶神者使尘惑日损，湛然常存。泥洹之道，无死之地，乖诡若此，何谓其同 ?”
　　欢答曰：
　　“案道经之作，著自西周，佛经之来，始乎东汉。年逾八百，代悬数十。若谓黄、老虽久而滥在释前，是吕尚盗陈恒之齐，刘季窃王莽之汉也。又夷俗长跽，法与华异，翘在跂右，全是蹲踞。故周公禁之于前，仲尼诫之于后。又佛起子戎，岂非戎俗素恶邪?道出于华，岂非华风本善邪?今华风既变，恶同戎狄，佛来破之，良有以矣。佛道实贵，故戒业可遵；戎俗实贱，故言貌可弃。今诸华士女，氏族弗革，而露首偏踞，滥用夷礼。
　　又若观风流教，其道必异。佛非东华之道，道非两夷之法，鱼鸟异川，永不相关。安得老、释二教，交行八表。今佛既东流，道亦西迈，故知俗有精粗，教有文质。然则道教执本以领末，佛教救末以存本。请问所归，异在何许 ?若以翦落为异，则胥靡翦落矣；若以立像为异，则俗巫立像矣。此非所归，归在常住，常住之象，常道孰异。
　　神仙有死，权便之说。神仙是大化之总称，非穷妙之至名。至名无名，其有名者二十七品。仙变成真，真变成神，或谓之圣，各有九品。品极则入空寂，无为无名。若服食茹芝，延寿万亿，寿尽则死，药极则枯，此修考之土，非神仙之流也。 ”
　　明僧绍《正二教论》，以为 “佛明其宗，老全其生。守生者蔽，明宗者通。今道家称长生不死，名补天曹，大乖老、庄立言本理。”文惠太子、竟陵王子良并好释法，吴兴孟景翼为道士，太子召入玄圃，众僧大会。子良使景翼礼佛，景翼不肯。子良送《土地经》与之，景翼造《正一论》，大略曰：“《宝积》云，‘佛以一音广说法'。《老子》云，‘圣人抱一以为天下式'。一之为妙，空玄绝于有境，神化瞻于无穷。为万物而无为，处一数而无数。莫之能名，强号为之。在佛曰‘实相'，在道曰‘玄牝'。道之大象，即佛之法身。以不守之守守法身，以不执之执执大象。但物有八万四千行，说有八万四千法。法乃至于无数，行亦达于无央，等级随缘，须导归一。归一曰四向，向正即无邪。观邪既遣，亿善日新。三五四六，随用而施，独立不改，绝学无忧。旷劫诸圣，共遵斯一。老、释未始于尝分，迷者分之而未合。亿善遍修，修遍成圣，虽十号千称，终不能尽。终不能尽，岂可思议。”司徒从事中郎张融作《门律》云：“道之与佛，逗极无二。吾见道士与道人战儒墨，道人与道士辨是非。昔有鸿飞天首，积远难亮，越人以为凫，楚人以为乙。人自楚、越，鸿常一耳。”以示太子仆周顒。顒难之曰：“虚无法性，其寂虽同，位寂之方，其旨则别。论所谓‘逗极无二'者，为逗极于虚无，当无二于法性邪。足下所宗之本一物为鸿乙耳，驱驰佛道，无免二末，未知高鉴，缘何识本?轻而宗之，其有旨乎。”往复文多不载。
　　欢口不辩，善于著论。又注王弼《易》二《系》，学者传之。知将终，赋诗言志曰： “五涂无恒宅，三清有常舍。精气因天行，游魂随物化。鹏鹃适人海，蜩鸠之桑柘。达生任去留，善死均日夜。委命安所乘，何方不可驾。翅心企前觉，融然从此谢。”自克死日，自择葬时，卒于剡山，时年六十四。身体香软，道家谓之解仙化焉。还葬旧墓，木连理生墓侧。县令江山图，表状，武帝诏欢诸子撰欢文议三十卷。
(《南史》卷七十五《列传第六十五》)
　　杜京产字景齐，吴郡钱塘人也。祖运，刘毅卫军参军。父道鞠，州从事，善弹棋。
　　京产少恬静，闭意荣宦，颇涉文义，专修黄、老。 ……
　　京产高祖子恭以来及子栖世传五斗米道不替。 ……
(《南史》卷七十五《列传第六十五》)
梁
　　武帝天监十二年 (五一三)。上偿与侍中、太子少傅建昌侯沈约各疏粟事，约少上三事，出，谓人曰：“此公护前，不则羞死!”[帝每集文学之土策经史事，群臣多引短推长，帝乃悦，故约退有是言。护前者， 自护其所短，不使人在己前。)上闻之怒，欲治其罪，徐勉固谏而止。上有憾于张稷，从容与约语及之，约曰：“左仆射出作边州 已往之事，何足复论：”上以约与稷昏家相为，怒曰：“卿言如此，是忠臣邪z”乃荤归内殿。约惧，不觉上起，犹坐如初；及还，未至床而凭空，顿于户下，因病。梦齐和帝以剑断其舌，乃呼道土奉赤章于天，称“禅代之事，不由己出。”上遣主书黄穆之视疾，夕还，增损不即启闻，惧罪，乃白赤章事。上大怒，中使谴责者数四。[帝本信释氏报应之说，谓天可欺也，故因赤章之事而怒责约。]约益惧，闰月，乙丑，卒。有司谥曰“文”，上曰：“情怀不尽曰隐，”改谥隐侯。
(《资治通鉴》卷一百四十七《梁纪三》)
　　初，钱塘人杜灵字子恭，通灵有道术，东土豪家及都下贵望并事之为弟子，执在三之敬。警累世事道，亦敬事子恭。子恭死，门徒孙泰、泰弟子恩传其业，警复事之。隆安三年，恩于会稽作乱，自称征东将军，三吴皆响应。穆夫在会稽，恩以为余姚令。及恩为刘牢之所破，穆夫见害。先是穆夫宗人沈预与穆夫父警不协，至是告警及穆夫弟仲夫、任夫、预夫、佩夫，并遇害。 ……
　　初，武帝有憾于张稷，及卒，因与 (沈)约言之。约曰：“左仆射出作边州刺史，已经之事，何足复论。”帝以为约昏家相为，怒约曰；“卿言如此，是忠臣邪!”乃辈归内殿。约惧，不觉帝起，犹坐如初。及还，未至床，凭空顿于户下，因病。梦齐和帝剑断其舌，召巫视之，巫言梦。乃呼道土奏赤章于天，称禅代之事，不由己出。
(《南史》卷五十七《列传第四十七》)
　　初，丁贵嫔毙， (昭明)太子遣人求得善墓地，将斩草，有卖地者因阉人俞三副求市， 若得三百万，许以百万与之。三副密启武帝，言太子所得地不如今所得地于帝吉，帝末年多忌，便命市之。葬毕，有道土善图墓，云“地不利长子，若厌伏或可申延”。乃为蜡鹅及诸物埋墓侧长子位。有宫监鲍邈之、魏雅者，二人初并为太子所爱，邈之晚见疏于雅，密启武帝云：“雅为太子厌祷。”帝密遣检掘，果得鹅等物。大惊，将穷其事。徐勉固谏得止，于是唯诛道士，由是太子迄终以此惭慨，故其嗣不立。
(《南史》卷五十三《列传第四十三》)
　　陶弘景字通明，丹阳秣陵人也。祖隆，王府参军。父贞，孝昌令。
　　……至十岁，得葛洪《神仙传》昼夜研寻，便有养生之志。谓人曰：“仰青云，睹白日，不觉为远矣。”……未弱冠，齐高帝作相，引为诸王侍读，除奉朝请。虽在朱门，闭影不交外物，唯以披阅为务。朝仪故事，多所取焉。
　　家贫，求宰县不遂。永明十年，脱朝服挂神武门，上表辞禄。诏许之，赐以束帛，敕所在月给伏苓五斤，白蜜二升，以供服饵。及发，公卿祖之征虏亭，供帐甚盛，车马填咽，咸云宋、齐以来未有斯事。于是止于句容之句曲山。恒曰： “此山下是第八洞宫，名金坛华阳之天，周回一百五十里。昔汉有咸阳三茅君得道掌此山，故谓之茅山。”乃中山立馆，自号华阳陶隐居。人间书礼，即以隐居代名。
　　始从东阳孙游岳受符图经法，遍历名山，寻访仙药。身既轻捷，性爱山水，每经涧谷，必坐卧其间，吟咏盘桓，不能已己。 ……沈约为东阳郡守，高其志节，累书要之，不至。
　　齐末为歌曰 “水丑木”为“梁”字。及梁武兵至新林，遣弟子戴猛之假道奉表。及闻议禅代，弘景援引图谶，数处皆成梁字，令弟子进之。武帝既早与之游，及即位后，恩礼愈笃，书问不绝，冠盖相望。
　　弘景既得神符秘诀，以为神丹可成，而苦无药物。帝给黃金、朱砂、曾青、雄黄等。后合飞丹，色如霜雪，服之体轻。及帝服飞丹有验，益敬重之。每得其书，烧香虔受。 ……国家每有吉凶征讨大事，无不前以咨询。月中常有数信，时人谓为山中宰相。二宫及公王贵要参候相继，赠遗未尝脱时。多不纳受，纵留者即作功德。
　　天监四年，移居积金东涧。弘景善辟谷导引之法，自隐处四十许年，年逾八十而有壮容。 ……曾梦佛受其菩提记云，名胜力菩萨。乃诣挪县阿育王塔自誓，受五大戒。
　　无疾，自知应逝，逆克亡日，仍为《告逝诗》。大同二年卒，时年八十一。颜色不变，屈中如常，香气累日，氛氳满山。遗令： “既没不须沐浴，不须施床，止两重席子地，因所著旧农，上加械裙及臂衣袜冠巾法服。左肘录铃，右肘药铃，佩符络左腋下。绕腰穿环结于前，钗符于髻上。通以大袈裟复衾蒙首足。明器有车马。道人道士并在门中，道人左， 道士右。百日内夜常燃灯，旦常香火。”弟子遵而行之。昭赠太中大夫，谥曰贞白先生。
　　弘景妙解术数，逆知梁祚覆没，预制诗云： “夷甫任散诞，平叔坐论空。岂悟昭阳殿，遂作单子宫。”诗秘在箧里，化后，门人方稍出之。大同末，人士竞谈玄理，不习武事，后侯景篡，果在昭阳殿。
(《南史》卷七十六《列传第六十六》)
　　武帝大同二年 (五三六)。三月，戊申，丹阳陶弘景卒。弘景博学多艺能，好养生之术。仕齐为奉朝请，弃官，隐居茅山。[茅山在今建康府句容县南五十里。《山记》云：汉时有三茅君，各乘一鹤来此，故名焉。)上早与之游，及即位，恩礼甚笃，每得其书，焚香虔受。屡以手敕招之，弘景不出。国家每有吉凶征讨大事，无不先咨之，月中尝有数信，时人谓之“山中宰相”。将没，为诗曰：“夷甫任散诞，乎叔坐论空。[王衍，字夷甫；何晏，字乎叔；以魏、晋谕梁也。]岂悟昭阳殿，遂作单于宫!” 亡《弘景传》曰：后侯景篡，果在昭阳殿。史言修道之士有识时知数者。]时士大夫竞谈玄理，不习武事，故弘景诗及之。
(《资治通鉴》卷一百五十七《梁纪十三》)
　　南岭邓先生名郁，荆州建平人也。少而不仕，隐居衡山极峻之岭，立小板屋两间，足不下山，断谷三十余载，唯以涧水服云母屑，日夜诵《大洞经》。梁武帝敬信殊笃，为帝合丹，帝不敢服，起五岭楼储之供养，道家吉日，躬往礼拜，白日，神仙魏夫人忽来临降，乘云而至，从少妪三十，并著绎紫罗绣桂褐，年皆可十七八许。色艳桃李，质胜琼瑶，言语良久，谓郁曰 “君有仙分，所以故来，寻当相候。”至天监十四年，忽见二青鸟悉如鹤大，鼓翼鸣舞，移晷方去。谓弟子等曰：“术之甚劳，得之甚逸，近青鸟既来，期会至矣。”少日无病而终。山内唯闻香气，世未尝有。武帝后令周舍为《邓玄传》，具序其事。
(《南史》卷七十六《列传六十六》)
　　庚承先生字子通，颖川鄢陵人也。少沉静有志操，是非不涉于言，喜慍不形于色，人莫能窥也。弱岁受学于南阳刘虬，强记敏识，出于群辈。玄经释典，靡不该悉；九流《七略》，咸所精练。辟功曹不就，乃与道士王僧镇同游街岳。晚以弟疾还乡里，遂居士台山。梁鄱阳忠烈王在州，钦其风味，要与游处，令讲《老子》。远近名僧，咸来赴集，论难锋起，异端竞至。承先徐相酬答，皆得所未闻。忠烈王尤所钦重。
(《南史》卷七十六《列传第六十六》)
　　武帝大同七年 (五四一)。安成望族刘敬以妖术惑众，人多信之。[《考异》曰：《南史》作“敬宫”。今从《梁书》]。八年(五四二)春，正月，敬躬据郡反，改元永汉，署官属，进攻庐陵，逼豫章。南方久不习兵，人情扰骇，豫章内史张绾募兵以拒之。绾，缵之弟也。二月，戊戌，江州刺史湘东王绎遣司马王僧辩、中兵曹子郢讨敬躬，受绾节度。二月，戊辰，擒敬躬，送建康，斩之。
(《资治通鉴》卷一百五十八《梁纪十四》)
　　承圣三年 (五五四)。九月辛卯，世祖于龙光殿述《老子》义，尚书左仆射王褒为执经。
(《梁书·元帝本纪》)
　　承圣三年 (五五四)。九月辛卯，帝于龙光殿述《老子》义。
(《南史》卷八《梁本纪下第八》)
　　元帝承圣三年 (五五四)。帝好玄谈，辛卯，于龙光殿讲《老子》。
(《资治通鉴》卷一百六十五《梁纪二十一》)
陈
　　太建十四年 (五八二)。夏四月……庚子，诏曰：“……又僧尼道士，挟邪左道，不依经律，民间淫祀祆书诸珍怪事，详为条例，并皆禁绝。”
(《陈书·后主本纪》)
 
