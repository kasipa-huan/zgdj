本刊资料室
则天皇后
　　初，则天年十四时，太宗闻其美容止，召入宫，立为才人。及太宗崩，遂为尼，居感业寺。大帝于寺见之，复召入宫，拜昭仪。
(《旧唐书》卷六《本纪第六》)
　　光宅元年 (六八四)，……，九月甲寅，大赦，改元。旗帜尚白，易内外官服青者以碧，大易官名，改东郡为神都。追尊老子母为先天太后。
(《新唐书》卷四《则天皇后本纪》)
　　天授二年 (六九一)。……，夏四月，令释教在道法之上，僧、尼处道士、女冠之前。
(《旧唐书》卷六《本纪第六》)
　　天授二年 (六九一)。……夏，四月癸卯，制以释教开革命之阶，(谓《大云经》也。)升于道教之上。
(《资治通鉴》卷二百四《唐纪二十》)
　　万岁通天元年 (六九六)，丙申，东都福光寺僧惠澄表乞除毁《老子化胡经》，敕秋官侍郎集成均监弘文馆学士详议。
　　六月十五日，敕旨，老子化胡，典浩攸著，岂容僧辈妄请削除， ……倘史籍无据，俗官何忍虚承?明知化是真非谬云。
(《混元圣纪》卷八)
　　(圣历)二年(六九九)春二月，……戊子，幸嵩山，过王子晋庙。丙申，幸缑山。
(《旧唐书》卷六《本纪第六》)
　　圣历二年 (六九九)。……，二月，己丑，太后幸嵩，过缑氏，谒升仙太子庙。(缑氏县属洛州。行仙太子，周王子晋也。世传晋升仙后，桓良遇之于嵩山，曰：“七月七日，待我于缑氏山头。”果乘白鹤山顶，举手谢时人而去。后人因为立祠，后加号升仙太子。杜预曰：缑氏县，古滑囤。)
(《资治通鉴》卷二百六《唐纪二十二》)
　　尚献甫，卫州汲人也。尤善天文。初出家为道士。则天时召见，起家拜太史令，固辞，曰： “臣久从放诞，不能屈事官长。”则天乃改太史局为浑仪监，不隶秘书省，以献甫为浑仪监。数顾问灾异，事皆符验。又令献甫于上阳宫集学者撰《方域图》。……
(《旧唐书》卷一百九十一《列传第一百四十二》)
中　宗
　　神龙元年 (七零五)。……，二月甲寅，复国号，依旧为唐。社稷、宗庙、陵寝、郊祀、行军旗帜、服色、天地、日月、寺宇、台阁、官名，并依永淳己前故事。神都依旧为东都，北都为并州大都督府，老君依旧为玄元皇帝。……已末……今贡举人停习《臣轨》，依旧习《老子》。……丙子，诸州置寺、观一所，以“中兴”为名。……九月壬午，亲祀明堂，大赦天下。禁《化胡经》，
(《旧唐书》卷七《本纪第七》)
　　神龙元年 (七零五)。二月，……甲寅，复国号曰唐。郊庙、社稷、陵寝、百官、旗帜、服色、文字皆如永淳以前故事。复以神都为东都，北都为并州，老君为玄元皇帝。(高宗乾封元年老子尊号曰玄元皇帝；武后革命，改曰老君。)
(《资治通鉴》卷二百八《唐纪二十四》)
　　(神龙)二年(七零六)春……，二月，……丙申，僧会范、道士史崇玄等十余人授官封公，以赏造圣善寺功也。
(《旧唐书》卷七《本纪第七》)
　　辛替否，京兆人也。景龙年为左拾遗。时中宗置公主府官属，安乐公主府所补尤多猥滥，又驸马武崇训死后，弃旧宅別造一宅，侈丽过甚。时又兴佛寺，百姓劳弊，帑藏为之空竭。替否上疏谏曰： “……当今疆场危骇，仓廪空虚，揭竿守御之士赏不及，肝胆涂地之卒榆不充。而方大起寺舍，广造笫宅，伐木空山，不足充梁栋，运土塞路，不足充墙壁。洿古耀今，踰章越制，百僚钳口，四海伤心。夫释教者，以清净为基，慈悲为主，故当体道以济物，不欲利己以损人，故常去己以全真，不为荣身以害教。……当今出财依势者尽度为沙门，避役奸讹者尽度为沙门；其所未度，唯贫穷与善人。将何以作范乎?将何以役力乎!……今天下之寺盖无其数，一寺当陛下一宫，壮丽之甚矣?用度过之矣?百姓何食之矣?虽以阴阳为炭，万物为铜，役不食之人，使不依之士，犹尚不给。况资于天生地养，风动雪润，而后得之乎!臣闻国无九年之储，国非其国。伏计仓廪，度府库，百寮供给，百事用度，臣恐卒岁不充，况九年之积乎!一旦风尘再扰，霜雹荐臻，沙门不可择于戈，寺塔不及攘饥馑，臣窃痛之矣?”疏奏不纳。岁余，安乐公主被诛。睿宗即位，又为全仙、玉真公主广营二观。先是，中宗时斜封受官人一切停任，凡数百千人，又有勅放令却上。替否时为左补阙，又上疏陈时政，曰：“……顷自夏已来，淫雨不解，谷荒于垄，麦烂于场。入秋已来，亢旱成灾，苗而不实，霜损虫暴，草叶枯黄。下人咨嗟，未知赒账，而营寺造观，日继于时，检校试官，充台溢署。伏惟陛下爱两女，为观两观，烧瓦运木，载士填坑，道路流言，皆云计用钱百余万贯。……当今发一卒以御边陲，遣一兵以卫社稷，多无衣食，皆带饥寒。赏赐之间，回无所出，翠旅骤败，莫不由斯。而乃以百万贯钱造无用之观，以受六合之怨乎!以违万人之心乎!……臣闻出家修道者，不预人事，专清其身心，以虚泊为高，以无为为妙，依两卷《老子》，视一躯天尊，无欲无营，不损不害。何必璇台至榭，宝像珍龛，使人困穷，然后为道哉!且旧观足可归依，无造无营，以取穷渴。若此行之三年，国不富，人不安，朝廷不清，陛下不乐，则臣请杀身于朝，以令天下言事者。……”
　　疏奏，睿宗嘉其公直。稍迂为右台殿中侍御史。开元中，累转颖王府长史。天宝初卒，年八十余。
(《旧唐书》卷一百一《列传第五十一》)
睿　宗
　　景云元年 (七一零)。十二月，癸未，上以二女西城、隆昌公主为女官，以资天皇太后之福，仍欲于城西造观。谏议大夫甯原悌上言；以为“先朝悖逆庶人以爱女骄盈而及祸，新城、宜都以庶孽抑损而获全。又释、道二家皆以清净为本，不当广营寺观，劳人费财。梁武帝致败于前，先帝取灾于后，殷鉴不远。今二公主入道，将为之置观，不宜过为崇丽，取谤四方。又，先朝所亲押诸僧，尚在左右，宜加屏斥。”上览而善之。
(《资治通鉴》卷二百一十《唐纪二十六》)
　　景云二年 (七一一)。三月癸丑，作金仙、玉真观。……四月……甲辰，作玄元皇帝庙。
(《新唐书·睿宗本纪》)
　　景云二年 (七一一)。……夏四月，……癸未，……诏以释典玄宗，理均迹异，拯人化俗，教別功齐。自今每缘法事集会，僧、尼、道士、女冠等宜齐行道集。……壬寅……天下滥度僧、尼、道士、女冠并依旧。……五月辛丑，改西城公主为金仙公主，昌隆公主玉真公主，仍置金仙、玉真两观。
(《旧唐书》卷七《本纪第七》)
　　景云二年 (七一一)。……九月，庚辰，以窦怀贞为侍中。怀贞每退朝，必诣太公主第。时修金仙、玉真二观，群臣多谏，怀贞独劝成之，身自督役。时人谓怀贞前为皇后门者，今为公主邑司。
(《资治通鉴》卷二百一十《唐纪二十六》)
　　景云二年 (七一一)，上召天台山道士司马承祯，问以阴阳术数，对曰：“道者，损之又损，以至于元为，安肯劳心以学术数乎!”上曰：“理身无为则高矣，如理国何?”对曰：“国犹身也，顺物自然而无所私，则天下理矣。”上叹曰：“广成之言，无以过也。”(广成子居崆峒之上，黄帝立下风而问道。)承祯固请还山，上许之。
　　尚书左丞卢藏用指终南山谓承祯曰： “此中大有佳处，何必天台!”承祯曰：“以愚观之，此乃仕宦之捷径耳!”藏用尝隐终南，则天时征为左拾遗，故承祯言之。
(《资治通鉴》卷二百一十《二十六》)
　　王希夷，徐州滕县人也。孤贫好道。父母终，为人牧羊，收傭以供葬。葬毕，隐于嵩山，师道士黄颐，向四十年，尽能传其闭气导养之术。颐卒，更居兖州徂来山中，与道士刘玄博为栖遁之友。好《易》及《老子》，尝饵松柏叶及杂花散。景龙中，年七十余，气力益壮。刺史卢齐卿就谒致礼，因访以字人之术，希夷曰： “孔子称‘己所不欲，勿施于人'，可以终身行之矣。”及玄宗东巡，敕州县以礼征，召至驾前，年已九十六。上令中书令张说访以道义，宦官扶入宫中，与语甚悦。
(《旧唐书》卷一百九十二《列传第一百四十二》)
　　道士司马承祯，字子微，河南温人。周晋州刺史琅邪公裔玄孙。少好学，薄于为吏，逐为道士。事潘师正，传其符箓及辟谷导引服饵之术。师正特赏异之，谓曰： “我自陶隐居传正一之法，至汝四叶矣。”承祯尝遍游名山，乃止于天台山。则天闻其名，召至都，降手敕以赞美之。及将还，敕麟台监李峤饯之于洛桥之东。景云二年，睿令其兄承祎就天台山追之至京，引入宫中，问以阴阳术数之事。承祯对曰：“道经之旨：‘为道日损，损之又损，以至于无为。'且心目所知见者，每损之尚未能己，岂复攻乎异端，而增其智虑哉!”帝曰：“理身无为，则清高矣。理国无为，如何?”对曰：“国犹身也，《老子》曰：‘游心于澹，合气于漠，顺物自然而无私焉，而天下理。'《易》曰：‘圣人者，与天地合其德。，是知天不言而信，不为而成。无为之旨，理国之道也。”睿宗叹息曰：“广成之言，即斯是也。”承祯固辞还山，仍赐宝琴一张及霞纹帐而遣之，朝中词人赠诗者百余人。开元九年，玄宗又遣使迎入京，亲受法箓，前后赏赐甚厚。十年驾还西都，承祯又请还天台山，玄宗赋诗以遣之。十五年，又召至都。玄宗令承祯于王屋山自选形胜，置坛室以居焉。承祯因上言：“今五岳神祠，皆是山林之神，非正真之神也。五岳皆有洞府，各有上清真人降任其职，山川风雨，阴阳气序，是所理焉。冠冕章服，佐从神仙，皆有名数，请别立斋祠之所。”玄宗从其言，因敕五岳各置真君祠一所，其形象制度，皆令承桢推按道经，创意为之。承祯颇善篆隶书，玄宗令以三体写《老子经》，因刊正文句，定著五千三百八十言为真本以奏上之。以承祯王屋所居为阳台观，上自题额，遣使送之，赐绡三百匹，以充药饵之用。俄又令出真公主及光禄卿韦绦至其所居修全箓斋，复加以锡贲。是岁，卒于王屋山，时年八十九。……“……宜赠徽章，用光丹箓。可银青光禄大夫，号真一先生。”
(《旧唐书》卷一百九十二《列传第一百四十二》)玄宗
　　(开元)二年(七一四)春正月，……丙寅，紫微令姚崇上言请检责天下僧尼，以伪滥还俗者二万余人。……闰月癸亥，令道士、女冠、僧、尼致拜父母。
(《旧唐书》卷八《本纪第八》)
　　开元六年 (七一八)。夏，四月，戊子，河南参军郑铣、朱阳丞郭仙舟投匦献诗，敕曰：“观其文理，乃崇道法；至于时用，不切事情。宜各从所好。“并罢官，度为道士。
(《资治通鉴》卷二百一十《唐纪二十八》)
　　开元九年 (七二一)。九月，……丁未，梁文献公姚崇薨，遗令：“佛以清净慈悲为本，而愚者写经造像，冀以求福。昔周、齐分据天下，周则毁经像而脩甲兵，齐则崇塔庙而弛刑政，一朝合战，齐灭周兴。近者诸武、诸韦，造寺度人，不可胜纪，无救族诛。汝曹勿效儿女子终身不寤，追荐冥福!道士见僧获利，效其所为，尤不可延之于家。当永为后法!”
(《资治通鉴》卷二百一十二《唐纪二十八》)
　　开元十三年 (七二五)。张说草封禅仪献之。夏，四月，丙辰，上与中书门下及礼官学士宴于集仙殿。上曰：“仙者凭虚之论，朕所不取。贤者济理之具，朕今与卿曹合宴，宜更名曰集贤殿。”
(《资治通鉴》卷二百一十二《唐纪二十八》)
　　开元十三年 (七二五)。冬，十月……辛酉东封泰山，发自东都。十一月丙戍，至兖州岱宗顿。丁亥，致斋于行宫。己丑，日南至，备法驾登山，仗卫罗列岳下百余里。诏还从留于谷口，上与宰臣、礼官升山。庚寅，祀昊天上帝于上坛，有司祀五帝百神于下坛。礼毕，藏玉册子封祀坛之石。感，然后燔柴。燎发，群臣称万岁，传呼自山顶至岳下，震动山谷。上行斋宫，庆云见，日抱戴。辛卯，祀皇地祗于社首，藏玉册于石矸，如封祀坛之礼，壬辰，……封泰山神为天齐王，礼秩加三公一等，近山十里，禁其樵采。
(《旧唐书》卷八《本纪第八》)
　　开元十九年 (七三一)。夏四月……丙申，令两京及天下诸州各置太公尚父庙，以张良配飨，春秋二时仲月上戊日祭之。五月，壬戍，五岳各置老君庙。
(《旧唐书》卷八《本纪第八》)
　　(开元)二十一年(七三三)春正月庚子朔，制令士庶家藏《老子》一本，每年贡举人量减《尚书》、《论语》两条策，加《老子》策。
(《旧唐书》卷八《本纪第八》)
　　(开元)二十二年(七三四)。二月……辛亥，……征恒州张果先生，授银青光禄大夫，号曰通玄先生。
(《旧唐书》卷八《本纪第八》)
　　开元二十二年 (七三四)。方士张果自言有神仙术，诳人云尧时为侍中，于今数千岁；多往来恒山中，则天以来，屡征不至。相州刺史韦济荐之，上遣中书舍人徐峤赍玺书迎之。庚寅，至东都，肩輿入宫，恩礼甚厚。
(《资治通鉴》卷二百一十四《唐纪三十》)
　　开元二十五年 (七三七)春正月壬午，制：“……其曾任五品己上清资官以礼去职者，所司具录名奏，老疾不堪厘务者与致仕。道士、女冠，宜隶宗正寺，僧尼令祠部检校。……”癸卯，道士尹愔为谏议大夫、集贤学士兼知史馆事。
　　秋七月 ……己卯，敕诸陵庙并隶宗正寺，其宗正寺官员，自会并以宗枝为之。
(《旧唐书》卷九《本纪第九》)
　　开元二十五年 (七三七)，春，正月，初置玄学博士，(崇玄学，习《老子》、《庄子》、《文子》、《列子》，亦曰道举。)每岁依明经举。
(《旧唐书》卷九《本纪第九》)
　　(开元)二十九年(七四一)春正月丁丑，制两京、诸州各置玄元皇帝庙，并崇玄学，置生徒，令习《老子》、《庄子》、《列子》、《文子》，每年准明经例考试。
(《旧唐书》卷九《本纪第九》)
　　开元二十九年 (七四一)。上梦玄元皇帝告云：“吾有像在京城西南百余里，汝遣人求之，吾当与汝兴庆宫相见。”上遣使求得之于周至楼观山间。(苏轼曰：楼观山，今为崇圣观，乃尹喜旧宅，山脚有授经台，尚在。)夏，闰四月，迎置兴庆宫。五月，命画玄元真容，分置诸州开元观。
(《资治通鉴》卷二百一十四《唐纪三十》)
　　天宝元年 (七四二)春正月……甲寅，陈王府参军田同秀上言：“见玄元皇帝降见于丹风门之通衢，告赐灵符在尹喜之故宅。”上遣使就函谷故关君喜台西发得之，乃置玄元庙于大宁坊。……二月……辛卯，亲享玄元皇帝于新庙。……丙申，……庄子号为南华真人，文子号为通玄真人，列子号为冲虚真人，庚桑子号为洞虚真人。其四子所著书改为真经。崇玄学置博士、助教各一员，学生一百人。……九月……丙寅，……两京玄元庙改为太上玄元皇帝宫，天下准此。
(《旧唐书》卷九《本纪第九》)
　　天宝元年 (七四二)。春，正月，……甲寅，陈王府参军田同秀上言：“见玄元皇帝于丹凤门之空中，告以‘我藏灵符，在尹喜故宅'”。上遣使于故函谷尹喜台旁求得之。(《列仙传》曰：关令尹喜者，周大夫也。老子西游，喜先见其气候物色而迹之，果得老子，老子亦知其旨，为著《道德经》。)
　　壬辰，群臣上表，以 “函谷灵符，潜应年号；先天不违，请于尊号加‘天宝'字。”从之。
　　二月，辛卯，上享玄元皇帝于新庙。 ……
　　时人皆疑宝符同秀所为。间一年，清河人崔以请复言： “见玄元皇帝于天津桥北，云藏符在武城紫微山。”敕使往求，亦得之。东都留守王倕知其诈，按问，果首服。责之。上亦不深罪，流之而已。
(《资治通鉴》卷二百一十五《唐纪三十一》)
　　(天宝)二年(七四三)春正月丙辰，追尊玄元皇帝为大圣祖玄元皇帝，两京崇玄学改为崇玄馆，博士为学士。三月壬子，亲祀玄元庙以册尊号，制造尊圣祖玄元皇帝……改西京玄元庙为太清宫，东京为太微宫，天下诸郡为紫极宫。
(《旧唐书》卷丸《本纪第九》)
　　天宝三载 (七四四)。夏四月，……敕两京、天下州郡取官物铸金钢天尊及佛各一躯，送开元观开元寺。……十一月，……玉真公主先为女道士，让号及实封，赐名持盈。十二月……甲寅，亲祀九宫贵神于东郊。
(《旧唐书》卷九《本纪第九》)
　　天宝三载 (七四四)。初，武惠妃薨，上悼念不已，后宫数千，无当意者。或言寿王妃杨氏之美，绝世无双。上见而悅之，乃令妃自以其意气为女官，号太真；更为寿王娶左卫郎将韦昭训女。潜内太真宫中。
(《资治通鉴》卷二百一十五《唐纪三十一》)
　　天宝四载 (七四五)。八月，壬寅，册杨太真为贵妃；(《考异》曰：《统纪》：“八月册女道士杨氏为贵妃。”)……
(《资治通鉴》卷二百一十五《唐纪三十》)
　　天宝七载 (七四八)，十二月戊戌，言玄元皇帝见于华清宫之朝元阁，乃改为降圣阁。改会昌县为昭应县，会昌山为昭应山，封山神为玄德公，仍玄祠宇。辛酉，还京。
(《旧唐书》卷九《本纪第九》)
　　天宝八载 (七四九)。六月，……闰月，……丙寅，上亲谒太清宮，册圣祖玄元皇帝尊号为圣祖大道玄元皇帝。高祖、太宗、中宗、睿宗五帝，皆加“大圣皇帝”之字；太穆、文德、则天和思、昭成皇后，皆前“顺圣皇后”之字。群臣上皇帝尊号为开元天地大宝圣文神武应道皇帝。丁卯，上御含元殿受册，大赦天下。自今后每至禘祫，并于太清官圣祖前序昭穆。初，太白山人李浑言太白山金星洞有帝福寺玉版、石记，求得之，乃封太白山为神应公，金星洞为嘉祥公，所管华阳县为贞符县。
(《旧唐书》卷丸《本纪第九》)
　　天宝四载 (七四九)。太白山人李浑等上言见神人，言金星洞有玉板石记圣主福寿之符，命御史中丞王拱入仙游谷求而获之。上以符瑞相继，皆祖宗休烈，六月，戊申，上圣祖号曰大道玄元皇帝，上高祖谥曰神尧大圣皇帝，太宗谥曰文武大圣皇帝，高宗谥曰天皇大圣皇帝，中宗谥曰孝和大圣皇帝，睿宗谥曰玄真大圣皇帝，窦太后以下皆加谥曰顺圣皇后。
(《资治通鉴》卷二百一十六《唐纪三十二》)
　　天宝四载 (七四九)。闰月，……丙寅，上谒太清宫。(天宝元年正月，得灵符，起玄元皇帝庙于西京大宁坊，东京置于东宫积善坊临淄旧邸，天下诸郡各置玄元像于开元观。至二年三月十二日，改在京玄元宫太清官，东京为太极宫，天下诸郡为紫极宫。)丁卯，群臣上尊号曰开元天地大宝圣文神武应道皇帝，赦天下。禘、祫自今于太清宫圣祖前设位序正。
(《资治通鉴》卷二百一十六《唐纪三十二》)
　　天宝九载 (七五零)。太白山人王玄翼上言见玄元皇帝，言宝仙洞有妙宝真符。(《考异》曰：《旧去》，“王鉷奏玄翼见玄元于宝仙洞中，遣铁与张均、王倕、王济、王翼、王岳灵于洞中得玉石函、《上清护国经》、宝券、纪箓等献之。”今从《实录》云。)命刑部尚书张均等往求，得之，时上尊道教，慕长生，故所在争言符瑞，群臣表贺无虚月。李林甫等皆请舍宅为观以祝圣寿，上悅。
(《资治通鉴》卷二百一十六《唐纪三十二》)
　　天宝十三载 (七五四)。二月癸酉，上亲朝献太清宫，上玄元皇帝尊号曰大圣祖高上大道金阙玄元天皇大帝。甲戍，亲餐太庙，上高祖谥曰神尧大圣大光孝皇帝，太宗谥曰太宗文武大圣大广孝皇帝，高宗谥曰高宗天皇大圣大弘孝皇帝，中宗谥曰中宗太和大圣大昭孝皇帝，睿宗谥曰睿宗玄真大圣大兴孝皇帝。
(《旧唐书》卷九《本纪第九》)
　　天宝十四载 (七五五)。冬，十月，……甲午，颁御注《老子》并《义疏》于天下。
(《旧唐书》卷九《本纪第九》)
　　陈希烈者，宋州人也。精玄学，书无不览。开元中，玄宗留意经主，自褚无量、元行冲卒后，得希烈与凤翔人冯朝隐，常于禁中讲《老》、《易》，累迁至秘书少监，代张九龄专判集贤院事。玄宗凡有撰述，必经希烈之手。李林甫知上眷待深异，又以和裕易制，乃引为宰相，同知政事，相得甚欢。而林甫居位日久，虽阴谋奸画足以自固，亦希烈佐佑唱和之力也。 ……
(《旧唐书》卷九十七《列传第四十七》)
　　张果者，不知何许人也。则天时，隐于中条山，往来汾、晋间，时人传其有长年秘术，自云年数百岁矣。尝著《阴符经玄解》，尽其玄理。则天遣使召之，果佯死不赴。后人复见之，往来恒州山中。开元二十一年， 恒州刺史韦济以状奏闻，玄宗令通事舍人裴晤往迎之，果对使绝气如死，良久渐苏，晤不敢逼驰还奏状。又遣中书舍人徐峤赉玺书以邀迎之，果乃随峤至东都，肩舆入东宫中，玄宗初即位，亲访理道及神仙方药之事，及闻变化不测而疑之。有邢和璞者，善算人而知夭寿善恶，玄宗令算果，则懵然莫知其甲子。又有师夜光者，善视鬼，玄宗召果与之密坐，令夜光视之，夜光进曰：“果今安在?”夜光对面终莫能见。玄宗谓力士曰：“吾欲饮堇汁无苦者，真奇士也。”会天寒，使以堇汁饮果。果乃引饮三卮，醺然如醉所作，顾曰：“非佳酒也。”乃寝。顷之，取镜视齿，则尽焦且黧。命左右取铁如意击齿堕，藏于带。乃怀中出神仙药，微红，傅堕齿之断。复寐良久，齿皆出矣，粲然洁白，玄宗方信之。
　　玄宗好神仙，而欲果尚公主，果固未知之，谓秘书少监王回质、太常少卿肖华曰： “谚云娶妇得公主，真可畏也。”回质与华相顾，未晓其言，即有中使至，宣曰：“玉真公主早岁好道，欲降先生。”果大笑，竟不奉诏。回质等方悟向来之言。后恳辞归山，因下制曰：“恒州张果先生，游方外者也。迹先高尚，深入窈冥。是浑光麈，应召城阙。莫详甲子之数，且谓羲皇上人。问以道枢，尽会宗极。今特行朝礼，爰畀宠命。可银青光禄大夫，号曰通玄先生。”其年请入恒山，锡以农服及杂采等，便放归山。乃入恒山，不知所之。玄宗为造栖霞观于隐所，在蒲吾县，后改为平山县。
(《旧唐书》卷一百九十一《列传第一百四十一》)
　　吴筠，鲁中之儒士也。少通经，善属文，举进士不第。性高洁，不奈流俗，乃入嵩山，依潘师正为道士，传正一之法，苦心钻仰，乃尽通其术。开元中，南游金陵，访道茅山。久之，东游天台。筠尤善著述，在剡与越中文士为诗酒之会，所著歌篇，传于京师。玄宗闻其名，遣使征之。既至，与语甚悦，令待诏翰林。帝问以道法，对曰： “道法之精，无如五千言，其诸枝词蔓说，徒费纸札耳。”又问神仙修炼之事，对曰：“此野人之事，当以岁月功行求之，非人主之所宜适意。”每与緇黄列坐，朝臣启奏，筠之所陈，但名教世务而已，间之以讽咏，以达其诚。玄宗深重之。
　　天宝中，李林甫、杨国忠用事。纲纪日紊。筠知天下将乱，坚求还嵩山，累表独许，乃诏于岳观别立道院。禄山将乱，求还茅山，许之。既而中原大乱，江淮多盗，乃东游会稽。尝于天台剡中往来，与诗人李白、孔巢父诗篇酬和，逍遥泉石，人多从之。竟终于越中。文集二十卷。其《玄纲》三篇、《神仙可学论》等，为达识之土所称。筠在翰林时，特承恩顾，由是为群僧之所嫉。骧骑高力士素奉佛，尝短筠于上前，筠独悅，乃求还山。故所著文赋，深诋释氏，亦为通人所讥。然词理宏通，文彩焕发，每制一篇，人皆传写。虽李白之放荡，杜甫之壮丽，能兼之者，其唯筠乎 !
(《旧唐书》卷一百九十二《列传第一百四十二》)
