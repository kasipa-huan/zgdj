黄寿棋
　　白云名观重京几，玉宇丹房映早晖。门上卧猴祈降福 (1)，庭前驻鹤记传衣(2)。三清、四御窺崇构(3)，常月、长春契道机(4)。回首昔游如隔世，重来何处不依依。
　　五十年前客故都，骑驴游侣笑相呼。会仙桥已无遗迹 (5)，后土神犹坐一隅。百幅锦屏稀挂壁，万篇名椠幸藏厨。得逢道友尤堪慰，华发还欣德不孤。
注：
(1)山门上有石猴，游客咸抚其首，云可消灾免难。
(2)中院古树下，有碑，题“驻鹤”二字，云为长春真人初来挂衣处。
(3)三清、四御，殿阁名
(4)元邱长春、清王常月，为白云观两大祖师。
(5)会仙桥因建筑地下室而毀。
 
