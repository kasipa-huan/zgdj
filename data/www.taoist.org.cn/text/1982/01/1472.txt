本刊资料组
魏
　　延康元年 (二二零)，春正月，……
　　庚子，王崩于洛阳，年六十六。遗令曰： “天下尚未安定，未得遵古也。葬毕，皆除服。其将兵屯戌者，皆不得离屯部。有司各率乃职。敛以时服，无藏金玉珍宝。”谥曰武王。二月丁卯，葬高陵。[张华《博物志》曰：……(太祖)又好养性法，亦解方药，招引方术之士，庐江左慈、谯郡华佗、甘陵甘始、阳城邯俭无不毕至，又习啖野葛至一尺，亦得少多饮鸩酒。]
《三国志》卷一《魏书 ·武帝纪第一》
　　延康元年 (二二零)，冬十月，……
　　汉帝以众望在魏，乃召群公卿士，告祠高庙。使兼御史大夫张音持节奉玺绶禅位，册曰： ……[魏王侍中刘虞，辛毗、刘晔、尚书令桓阶、尚书陈矫、陈群、给事黄门侍郎王毖、董遇等言：“臣伏读左中郎将李伏上事，考图纬之言，以效神明之应，稽之古代，未有必然者也。故尧称历数在躬，璇玑以明天道，周武未而赤鸟衔书；汉祖未兆而神母告符；孝宣仄微，字成木叶；光武布衣，名已勒谶。是天之所命以著圣哲，非有言语之声，芬芳之臭，可得而知也，徒县象以示人，微物以效意耳。自汉德之衰，渐染数世，桓、灵之末，皇极不建，暨于大乱，二十余年。天之不泯，诞生明圣，以济其难，是以符谶先著，以彰至德。殿下践阼未期，而灵变于上，群瑞应于下，四方不羁之民，归心向义，唯惧在后，虽典笈所传，未若今之盛也。臣妾远近，莫不凫藻。”王令曰：“犁牛之较似虎，莠之幼似禾，事有似是而非者，今日是已。睹斯言事，良重吾不德。”于是尚书仆射宣告宫寮，咸使闻知。]乃为坛于繁阳。庚午，王升坛即阼，百官陪位。事讫，降坛，视燎成礼而反。改延康为黄初，大赦。
《三国志》卷二《魏书 ·文帝纪第二》
　　[文帝《典论》论邯俭等事曰：“颖川邯俭能辟谷，饵茯苓。甘陵甘始亦善行气，老有少容。庐江左慈知辅导之术。并为军吏。初，俭之至，市茯苓价暴数倍。议郎安乎李覃学其辟谷，餐茯芩，饮寒水，中泄利，殆至陨命。后始来，众人无不鸱视狼顾，呼吸吐纳。军谋祭酒弘农董芬为之过差，气闭不通，良久乃苏。左慈到，又竞受其辅导之术，至寺人严峻，往从问受。阉竖真无事于术也，人之逐声，乃至于是。光和中，北海王和平亦好道术，自以当仙。济南孙邕少事之，从至京师。会和平病死，邕因葬之东陶，有书百余卷，药数囊，悉以送之。后弟子夏荣言其尸解。邕至今恨不取其宝书仙药。刘向惑于《鸿宝》之说，君游眩于子政之言，古今愚谬，岂唯一人哉!”]
《三国志》卷二十九《魏书 ·方技传第二十九》
　　正东阿王作《辩道论》曰： “世有方士，吾王悉所招致，甘陵有甘始，庐江有左慈，阳城有郤俭。始能行气导引，慈晓房中之术，俭善辟谷，悉号三百岁。卒所以集之于魏国者，诚恐斯人之徒，接奸宄以欺众，行妖慝以惑民，岂复欲观神仙子瀛洲，求安期于海岛，释金辂而履云舆，弃六骥而美飞龙哉?自家王与太子及余兄弟咸以为调笑，不信之矣。然始等知上遇之有恒，奉不过于员吏，赏不加于无功，海岛难得而游，六黻难得而佩，终不敢进虚诞之言，出非常之语。余当试郤俭绝谷百日，躬与之寝处，行步起居自若也。夫人不食七日则死，而俭乃如是。然不必益寿，可以疗疾而不惮饥馑焉。左慈善修房内之术，差可终命，然自非有志至精，莫能行也。甘始者，老而有少容，自诸术士咸共归之。然始辞繁寡实，颇有怪言。余常辟左右，独与之谈，问其所行，温颜以诱之，美辞以导之，始语余：‘吾本师姓韩字世雄，当与师于南海作金，前后数四，投数万斤金于海。'又言：‘诸梁时，西域胡来献香廚，腰带、割玉刀，时悔不取也。'又言：‘车师之西国。儿生，擘背出脾，欲其食少而弩行也。'又言：‘取鲤鱼五寸一双，合其一煮药，俱投沸膏中，有药者奋尾鼓鳃，游行沉浮，有若处渊，其一者已熟而可瞰。'余时问：‘言率可试不?'言：‘是药去此逾万里，当出塞；始不自行不能得也。'言不尽于此，颇难悉载，故粗举其巨怪者。始若遭秦始皇、汉武帝，则复为徐市、栾大之徒也。”]
《三国志》卷二十九《魏书 ·方技传第二十九》
　　魏，明帝，太和四年 (二三零)。吴，黄龙二年春正月，魏作合肥新城。诏立都讲祭酒，以教学诸子。遣将军卫温、诸葛直将甲士万人浮海求夷洲及直洲。宣洲在海中，长老传言秦始皇帝遣方士徐福将童男童女数千人入海，求蓬莱神山及仙药，止此洲不还。世相承有数万家，其上人民，时有至会稽货布，会稽东县人海行，亦有遭风流移至直洲者。所在绝远，卒不可得至，但得夷洲数千人还。
《三国志》卷四十七《吴书 ·吴主传第二》
　　魏，明帝，太和六年 (二三二)。吴，嘉禾元年。(虞)翻性疏直，数有酒失。(孙)权与张昭论及神仙，翻指昭曰：“彼皆死人，而语神仙，世岂有仙人(也) [邪]！”权积怒非一，遂徙翻交州。虽处罪放，而讲学不倦，门徒常数百人。又为《老子》》、《论语》、《国语》训注，皆传于世。
《三国志》卷五十七《吴书 ·虞陆张骆陆吾朱传第十二》
　　以 (吕)蒙为南郡太守，封孱陵侯，赐钱一亿，黄金五百斤。蒙固辞金钱，权不许。封爵未下，会蒙疾发，权时在公安，迎置内殿，所以治护者万方，募封内有能愈蒙疾者，赐千金。时有针加，权为之惨戚，欲数见其颜色，又恐劳动，常穿壁瞻之，见小能下食则喜，顾左右言笑，不然则咄唶，夜不能寐。病中瘳，为下赦令，群臣毕贺。后更增笃，权自临视，命道士于星辰下为之请命。年四十二，遂年于内殿。
《三国志》卷五十四《吴书 ·周瑜鲁肃吕蒙传第九》
　　齐王嘉平元年 (二四九)。何晏性自喜，粉白不去手，行步顾影。尤好老、庄之书，与夏侯玄、荀粲及山阳王弼乏徒，竞为清谈，祖尚虛无，谓《六经》为圣人糟粕。由是天下士大夫争慕效之，遂成风流，不可复制焉。粲，或之子也。
《资治通鉴》卷七十五《魏纪七》
　　(锺)会尝论《易》无互体、才性同异。及会死后，于会家得书二十篇，名曰《道论》，而实刑名家也，其文似会。初，会弱冠与山阳王弼并知名。弼好论儒道，辞才逸辩，注《易》及《老子》，为尚书郎，年二十余卒。[弼字辅嗣。何劭为其传曰：弼幼而察慧，年十余，好《老氏》，通辩能言。父业，为尚书郎。时裴徽为吏部郎，弼未弱冠，往造焉。徽一见而异之，问弼曰：“夫无者诚万物之所资也，然圣人莫肯致言，而老子申之无已者何?”弼曰：“圣人体无，无又不可以训，故不说也。老子是有者也，故恒言无所不足。”寻亦为傅嘏所知。于时何晏为吏部尚书，甚奇弼，叹之曰：“仲尼称后生可畏，若斯人者，可与言天人之际乎！”)
《三国志》卷二十八《魏书 ·王毋丘诸葛邓·钟传第二十八》
　　时又有谯郡稽康，文辞壮丽，好言老、庄而尚奇任侠。至景元中，坐事诛。 [……兄喜，字公穆，晋扬州刺史、宗正。喜为康传曰：“家世儒学，少有俊才，旷迈不群，高亮任性，不脩名誉，宽简有大量。学不师授，博洽多闻，长而好老、庄之业，恬静无欲。性好服食，尝采御上药。善属文论，弹琴咏诗，自足于怀抱之中。以为神仙者，禀之自然，非积学所致。至于导养得理，以尽性命，若安期、彭祖之伦，可以善求而得也；著《养生篇》。知自厚者所以丧其所生，其求益者必失其性，超然独达，遂放世事，纵意于塵埃之表。撰录上古以来圣贤、隐逸、遁心、遗名者，集为传赞，自混沌至于管宁，几百一十有九人，盖求之于宇宙之内，而发之乎千载之外者矣。故世人莫得而名焉。”]
《三国志》卷二十一《魏书 ·王卫二刘傅传第二十一》
　　稽康字叔夜，谯国铚人也。其先姓奚，会稽上虞人，以避怨，徙焉。絰有稽山，家于其侧，因而命氏。兄喜，有当世才，历太仆、宗正。康早孤，有奇才，远迈不群。身长七尺八寸，美词气，有风仪，而土木形骸，不自藻饰，人以为龙章风姿，天质自然。恬静寡欲，含垢匿瑕，宽简有大量。学不师受，博览无不该通，长好《老》、《庄》。与魏宗室婚，拜中散大夫。常修养性服食之事，弹琴咏诗，自足于怀。以为神仙禀之自然，非积学所得，至于导养得理，则安期、彭祖之伦可及，乃著《养生论》。又以为君子无私， ……。所与神交者惟陈留阮籍、河内山涛，豫其流者河内向秀、沛国刘伶、籍兄子咸、琅邪王戎，遂为竹林之游，世所谓“竹林七贤”也。戎自言与康居山阳二十年，未尝见其喜慍之色。康尝采药游山泽，会其得意，忽焉忘反。时有樵苏者遇之，咸谓为神。至汲郡山中见孙登，康遂从之游。登沈默自守，无所言说。康临去，登曰：“君性烈而才隽，其能免乎！”
《晋书》卷四十九《列传第十九》
　　孙登，字公和，汲郡共人也。无家属，于郡北山为土窟居之，夏则编草为裳，冬则被发自覆，好读《易》，抚一弦琴，见者皆亲乐之。性无恚怒，人或投诸水中，欲观其怒，登既出，便大笑。时时游人间，所经家或设衣食者，一无所受，辞去，皆合弃，尝住宜阳山，有作炭人见之，知非常人，与语，登亦不应。文帝闻之，使阮籍往观，既见，与语，亦不应。稽康又从之游三年，问其所图，终不答，康每叹息。将别，谓曰： “先生竟无言乎?”登乃曰：“子识火乎?火生而有光，而不用其光，果在于用光；人生而有才，而不用其才，而果在于用才。故用光在乎得薪，所以保其耀；用才在乎识真，所以全其年。今子才多识寡，难乎兔于今之世矣！子无求乎?”康不能用，果遭非命，乃作《幽愤诗》曰：“昔惭柳下，今愧孙登。”或谓登以魏晋去就，易生嫌疑，故或嘿者也。竟不知所终。
《晋书》卷九十四《列传第六十四》
　　元帝景元三年 (262)，谯郡嵇康，文辞壮丽，好言老、庄而尚奇任侠，与陈留阮籍、籍兄子咸、河内山涛、河南向秀、琅邪王戎、沛国刘伶特相友善，号“竹林七贤”。皆崇尚虚无，轻蔑礼法，纵酒昏酣，遗落世事。
《资治通鉴》卷七十八《魏纪十》
　　(阮)瑀子籍，才藻艳逸，而倜傥放荡，行己寡欲，以庄周为模则。官至步兵校尉。[籍字嗣宗。《魏氏春秋》曰：籍旷达不羁，不拘礼俗。性至孝，居丧虽不率常检，而毁几至灭性。兖州刺史王昶请与相见，终日不得与言，昶叹赏之，自以不能测也。太尉蒋济闻而辟之，后为尚书郎、曹爽参军，以疾归田里。岁余，爽诛，太傅及大将军乃以为从事中郎。后朝论以其名高，欲显祟之，藉以世多故，禄仕而已，闻步兵校尉缺，厨多美酒，营人善酿酒，求为校尉，遂纵酒昏酣，遗落世事。……籍少时尝游苏门山，苏门山有隐者，莫知名姓，有竹实数斛，臼杵而已。籍从之，与谈太古无为之道，及论五帝三王之义，苏门生肖然曾不经听。籍乃对之长啸，清韵响亮，苏门生逌尔而笑。籍既降，苏门生亦啸，若鸾凤之音焉。至是，籍乃假苏门先生之论以寄所怀。……籍口不论人过，而自然高迈，故为礼法之士何曾等深所仇疾。大将军司马文王常保持之，卒以寿终。]
《三国志》卷二十一《魏书 ·王卫二刘傅传第二十一》
　　阮籍字嗣宗，陈留尉氏人也。父瑀，魏丞相椽，知名于世。籍容貌瑰杰，志气宏放，傲然独得，任性不羁，而喜怒不形于色。或闭户视书，累月不出；或登临山水，经日忘归。博览群籍，尤好《庄》《老》。嗜酒能啸，善弹琴。当其得意，忽忘形骸。时人多谓之痴，惟族兄文业每叹服之，以为胜己，由是咸共称异。 ……籍本有济世志，属魏晋之际，天下多故，名士少有全者，籍由是不与世事，遂酣饮为常。文帝初欲为武帝求婚于籍，籍醉六十日，不得言而止。锤会数以时事问之，欲因其可否而致之罪，皆以酣醉获免。……景元四年冬，卒，时年五十四。籍能属文，初不留思。作《咏怀诗》八十余篇，为世所重。著《达庄论》，叙无为之贵。文多不录。籍尝于苏门山遇孙登，与商略终古及栖神导气之术，登皆不应，籍因长嘯而退。
《晋书》卷四十九《列传第十九》
　　(阮)咸字仲容。父熙，武都太守。咸任迭不拘，与叔父籍为竹林之游，当世礼法者讥其所为。……山涛举咸典选，曰：“阮咸贞素寡欲，深识清浊，万物不能移。若在官人之职，必绝于时。”武帝以咸耽酒浮虚，遂不用。
《晋书》卷四十九《列传第十九》
　　山涛字巨源，河内怀人也。父曜，宛句令。涛早孤，居贫，少有器量，介然不群。性好《庄》、《老》，每隐身自晦。与嵇康、吕安善，后遇阮籍，便为竹林之交，著忘言之契。康后坐事，临诛，谓子绍曰： “巨源在，汝不孤矣。”……舆疾归家。以太康四年薨，时年七十九。
《晋书》卷四十三《列传第十三》
　　向秀字子期，河内怀人也。清悟有远识，少为山涛所知，雅好老、庄之学。庄周著内外数十篇，历世才士虽有观者，莫适论其旨统也，秀乃为之隐解，发明奇趣，振起玄风，读之者超然心悟，莫不自足一时也。惠帝之世，郭象又述而广之，儒墨之迹见鄙，道家之言遂盛焉。
《晋书》卷四十九《列传第十九》
　　刘伶字伯伦，沛国人也。身长六尺，容貌甚陋。放情肆志，常以细宇宙齐万物为心。澹默少言，不忘交游，与阮籍、嵇康相遇，欣然神解，携手入林。初不以家产有无介意。常乘鹿车，携一壶酒，使人荷锸而随之，谓曰： “死便埋我。”其遗形骸如此。……尝为建威参军。秦始初对策，盛言无为之化。时辈皆以高第得调，伶独以无用罢。竟以寿终。
《晋书》卷四十九《列传第十九》
　　王戎字浚冲，琅邪临沂人也。相雄，幽州刺史。父浑，凉州刺史、贞陵亭侯。戎幼而颖悟，神彩秀彻。视日不眩， ……阮籍与浑为友。戎年十五，随浑在郎合。戎少籍二十五岁，而籍与之交。籍每适浑，俄顷辄去，过视戎，良久然后出。谓浑曰：“浚冲清赏，非卿伦也。共卿言，不如共阿戎谈。”……锤会伐蜀，过与戎別，间计将安出。戎曰：“道家有言，‘为而不恃'，非成功难，保之难也。”及会败，义者以为知言。
《晋书》卷四十三《列传第十三》
　　(王)衍0夷甫(王戎之从弟)，……泰始八年，诏举奇才可以安边者，衍初好论从横之术，故尚书虞钦举为辽东太守。不就，于是口不论世事，唯雅咏玄虛而已。……魏正始中，何宴、王弼等祖术《老》《庄》，立论以为：“天地万物皆以无为本。无也者，开物成务，无往不存者也。阴阳恃以化生，万物恃以成形，贤者恃以成德，不肖恃以免身。故无之为用，无爵而贵矣。”衍甚重之。惟裴危以为非，著论以讥之，而衍处之自若。衍既有盛才美貌，明悟若神，常自比子贡。兼声名籍甚，倾动当世。妙善玄言，唯谈《老》《庄》为事。……世号“口中雌黄”。朝野翕然，谓之“一世龙门”矣。累居显职，后进之士，莫不景慕放效。选举登朝，皆以为称首。矜高浮诞，遂成风俗焉。……(石勒)使入夜排墙填杀之。衍将死，顾而言曰：“呜呼!吾曹虽不如古人，向若不祖尚浮虚，戮力以匡天下，犹可不至今日。”时年五十六。
《晋书》卷四十三《列传第十三》
