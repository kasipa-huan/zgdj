《中国道教风貌》（画册）序
 
任继愈
 
中华古国，肇端虞夏。商周秦汉，继武发皇。此后三教并兴，人文彪炳。释教校练空有，儒门协和政教。道教远承巫咸，根植民间，宜此风土，适我民情，故能历经劫难，累世不替。上起朝廷，下及百姓，举凡大醮享祭典礼，婚丧宴集习俗，多受道教浸润。二泉映月，仙乐民情互通；太极拳术，养神练形并举。清静无为，民困缓解以复纾；南华逍遥，文采汪洋而恣肆。历代京师首善之区，通都万家之邑，远至名山大川，灵峰幽谷，多有宫观道院，错落其间。构建制作，其术多方。城市多壮丽，山野尚嵯峨。其壮丽者，甍接琼辉，栋飞虹彩，夺天工之巧，呈班输之奇。其嵯峨者，依山借势，清新浑朴，白云素月流天，暮钟松涛共响。涉足其间，足以绝尘嚣，息劳形。道欲临此，每为心折。道教为中国传统文化之精神支柱，已为人所共识。
本卷所收道教文物景观，上下千年，纵横万里。南至罗浮丹井，北及紫塞雁门，东极蓬莱，心仪三山；西逾崆峒，遥觇王母。宝顶石窟，三教并尊；贵溪建府，正一绎世。茅山揽胜，想华阳之遗风；汉中访古，忆斗米之义舍。君平研易，市隐成都；徐福求仙，扬帆海上。三洞四辅，建道藏之规模；云中诵诫，获帝王之尊崇。岱宗出巡，重睹汉官威仪；楼观讲经，独标道德悬解。遗产丰厚，更仆难罄。
值此国家新运之世，纂此图册，以赞明时。不必
求备，务期存真。谨致弁言，襄此盛举。
