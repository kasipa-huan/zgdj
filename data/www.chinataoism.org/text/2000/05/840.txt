重修庐山仙人洞道院记
 
徐新杰
 
巍巍匡庐，横空出世，南国重镇，江右名山。黄帝赐号使者，大禹治水其间。匡俗老聃修仙之宅，秦皇汉武巡狩之区。东汉张陵，弃官入庐山为道士，后创立道教被尊为天师，是庐阜乃道教发祥之地也。迨至晋宋，陶渊明描绘桃源，陆修静编集道藏，一图化境，一传经典，虚实相映，道益生辉。唐咸通时，吕岩游庐山，爱此峰泉林壑，道迹遍及山南北。宋陈抟传受易经心法于庐山异人，周敦颐着太极图说于莲花峰下。明初周颠，助洪武统一天下，遂有天池及御碑之祀。清光绪三十一年，静阳子重建仙人洞道院，供吕祖其中。三十二年秋，庐江道人熊十力，来洞宣讲张角、张鲁革命之道。民国九年，陈撄宁居洞，验证古仙丹诀。名人高士，一脉相传。兹山草木丰茂，空气清新，为修炼养生之佳境，故《云笈七签》品为茅八洞天。而锦绣谷之芳春，仙人洞之凉夏，鄱阳湖之日出，御碑亭之夕照，西林塔影，东林梵呗，蟾蜍石上，纵览云飞，尤使人心旷神怡，飘飘欲仙。开放以来，国运日昌，仙人洞亦渐次恢复。唯惜神像剥蚀，殿宇狭隘，殊碍游人瞻仰与道观之发展。戊寅年夏，至明道长率徒积极奔走，筹资重建太上老君殿，殿宇宏伟典雅壮丽，铁炉钟鼎焕然一新。座上神像辉煌金碧，案下香火馝馞氤氲。道寮经房，幽雅清静。中华道藏、老庄黄庭诸经，卷帙浩繁目不暇接。知道长不徒致力于木石结构，尤注重于文化品位之提高也。八月，仙人洞道院、台北文化三清宫暨中国道教文化研究所，联合举办九八庐山中国道教文化研讨会，京沪港台等地专家学者及道长百余人济济一堂，围绕道教与现代文明之主题展开讨论和深入研究，于弘扬道教优秀文化及推动道教与社会进步相适应功莫大焉。而显应宫之重兴，简寂玄妙诸观之筹划恢复，皆至明道长为大庐山旅游文化推波助澜之壮举，益知道人实以振兴中华为己任，"非常道"也。太上有言："上士闻道，勤而行之。"信果然焉。颂曰：国运既昌 道亦重光 老君肃穆 吕祖轩昂 仙洞增色 绣谷生香 三清之境 地久天长
